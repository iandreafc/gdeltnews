Text|Date|URL
OpenAI ha presentato shopping research, funzione integrata in ChatGpt da subito estesa anche agli utenti free proprio a ridosso del Natale, facendo leva su una base di 800 milioni di utenti che inviano miliardi di richieste al giorno. Dichiarando un'intenzione di acquisto (per esempio, sto cercando un nuovo computer ), ChatGpt pone una serie di domande per arrivare a determinare il prodotto più adatto a seconda di parametri quali la velocità del processore, la dimensione del display, la capacità del disco fisso, la quantità di Ram e, ovviamente, la fascia di prezzo. Può sembrare un incontro a metà strada tra Google shopping e uno dei tanti bot che guidano gli utenti sui siti di vendita online (tra questi, per esempio, Rufus AI di Amazon o Zalando Assistant) ma, dietro le quinte, c'è molto di più. Come funziona ChatGpt shopping research È sufficiente scrivere cosa si sta cercando e rispondere alle domande poste da ChatGpt. Un prompt più preciso diminuisce il numero di quesiti posti e conduce al traguardo più velocemente. Quindi, al posto di scrivere sto cercando un computer nuovo ha più senso formulare prompt più particolareggiati quali: sto cercando un computer da 13 pollici con Windows 11 Pro, almeno 16 GB di Ram e un processore Intel i7 o equivalente. Il prezzo non deve superare i 1.500 euro . Una volta raccolti elementi sufficienti, ChatGpt scansiona il web per selezionare i prodotti corrispondenti e restituisce all'utente un carosello di immagini e link che portano al sito web del venditore. La ricerca può essere perfezionata specificando, per esempio, di non essere interessati a uno o all'altro produttore di computer oppure chiedendo a ChatGPt qualcosa di simile a un modello già individuato da shopping research che, oltre a restituire una guida all'acquisto, elenca anche i punti di forza dei prodotti selezionati e propone confronti con altri simili. Il modello che alimenta shopping research è una variante di Gpt-5 mini addestrata per estrarre dati, citare fonti e leggere recensioni, ciò vuole dire che ChatGpt propone i prodotti anche in base alle schede tecnico-merceologiche e tenendo conto dei pareri già espressi da chi li ha acquistati. I vantaggi evidenti Il primo dei vantaggi ha più a che fare con il prompting che con lo shopping. La necessità di descrivere al meglio i prodotti cercati e confrontarsi con le logiche che segue ChatGpt per fornire risultati mirati può aiutare gli utenti a scrivere istruzioni più precise anche al di fuori delle esperienze di acquisto. Inoltre, shopping search può fare risparmiare molto tempo, evitando agli utenti di leggere decine di recensioni e di confrontare prezzi consultando più siti web. Interagendo in modo opportuno con ChatGpt, si può individuare con esattezza il prodotto più aderente alle proprie esigenze e, grazie alle guide all'acquisto restituite da shopping search, si può essere certi della validità dei prodotti adocchiati. Quali sono i punti deboli Sono diversi ma ce ne sono due che spiccano. Il primo è la reale efficacia di shopping research che, essendo agli albori, deve ancora crescere. Infatti, al momento shopping research non scandaglia i siti web di tutti i rivenditori e ciò contribuisce a restituire risultati imperfetti. Per esempio, non si può essere certi che tra i prodotti esclusi dalla ricerca non ce ne siano alcuni a prezzi più concorrenziali o con tempi di fornitura più rapidi rispetto a quelli restituiti da ChatGpt. Inoltre, prezzi, disponibilità ed eventuali sconti o promozioni possono non essere aggiornati in tempo reale, come spiega la stessa OpenAI. Parallelamente, è opportuno capire come viene salvaguardata la privacy degli utenti. OpenAI specifica che non condivide le conversazioni con i rivenditori perché risultati derivano da fonti pubbliche. È altrettanto vero che chi ha attivato la memoria di ChatGpt (funzionalità da conoscere e della quale abbiamo parlato qui) sta volontariamente consegnando a OpenAI informazioni sui propri gusti e sulle proprie preferenze. Una rivoluzione per acquirenti e venditori Con shopping research gli acquirenti non navigano sui siti web dei venditori ma dialogano con un'Intelligenza artificiale (IA). La ricerca di un prodotto diventa un dialogo a due e l'IA aiuta a creare un'esperienza di acquisto personalizzata che tiene conto tanto di elementi oggettivi (taglie, misure, prezzi, …) e di elementi soggettivi (gusti, preferenze, percezioni individuali, …). Poiché shopping research fa leva su recensioni e schede tecniche, i venditori devono trovare nuovi modi per rendersi visibili, scardinando così le ormai sorpassate regole della SEO, nate e cresciute per i motori di ricerca tradizionali e, non di meno, dovranno essere ancora più attenti alle recensioni dei clienti, prestando così più attenzione al sentiment, ossia la percezione che il pubblico ha di un brand. I rischi Uno studio commissionato da OpenAI e condotto dall'organizzazione americana National Bureau of Economic Research (qui il link) rivela che, a settembre del 2025, ChatGpt gestiva ogni giorno circa 50milioni di richieste legate allo shopping. Oggi shopping research non consente di acquistare direttamente i prodotti selezionati dagli utenti e quindi è difficile che OpenAI guadagni dalle venite. L'opzione checkout per consentire gli acquisti direttamente all'interno di ChatGpt è però attesa in futuro. OpenAI ha esigenze di cassa come qualsiasi altra azienda e non a caso ha cambiato la propria struttura societaria passando da no-profit a for-profit, ha quindi inserito il profitto tra i propri obiettivi. L'azienda ha una situazione finanziaria fortemente deficitaria (nell'ordine dei miliardi di dollari) e avere a disposizione uno strumento per fare cassa può creare disequilibri. Niente di inedito: lo si è già visto con Google Shopping, al centro di indagini europee per una sospetta posizione dominante che annacquerebbe la concorrenza e che sono sfociate in multe miliardarie.|2025-11-25|https://www.repubblica.it/tecnologia/2025/11/25/news/cosa_e_e_come_funziona_chatgpt_shopping_research-425004450/
È il primo vero caso di emergenza in orbita per una missione con equipaggio dovuto al problema, ormai annoso, dei detriti orbitali: quella che è popolarmente nota come spazzatura spaziale . I frammenti di dimensioni discrete (superiori ai 15 centimetri), catalogati da centri di controllo a Terra come il Norad, sono ormai circa 35.000. Questi oggetti possono essere monitorati e quindi evitati in orbita grazie a manovre correttive. Quelli più piccoli, stimati in milioni, pur essendo meno pericolosi singolarmente, possono comunque provocare danni significativi, viaggiando a circa 8 km/s, cioè a velocità paragonabili a quelle di un proiettile. Problema diverso rispetto alla Starliner di Boeing È ciò che è accaduto alla navicella Shenzhou-20, agganciata in orbita alla stazione cinese Tiangong. I tre astronauti che avrebbero dovuto rientrare in questi giorni sulla Terra lo hanno fatto utilizzando la capsula destinata ai colleghi della missione successiva. Hanno quindi lasciato sguarnito il boccaporto in cui deve sempre trovarsi una navicella pronta al rientro e utilizzabile anche in caso di emergenza. Per questo oggi, 25 novembre, dallo spazioporto di Jiuquan è stata lanciata in gran fretta, con il collaudato razzo Lunga Marcia 2F, la Shenzhou-22, destinata alla prossima missione con equipaggio verso la Tiangong. È stata però lanciata senza astronauti a bordo, come scialuppa di emergenza per garantire la sicurezza dei tre che vivranno e lavoreranno in orbita per i prossimi cinque mesi: Zhang Lu, Wu Fei e Zhang Hongzhang. Questa situazione richiama alla memoria la vicenda dei due astronauti statunitensi Suni Williams e Butch Wilmore, inviati due anni fa in orbita con il primo volo di test con equipaggio della navicella Starliner di Boeing. In quel caso però si trattò di guasti tecnici ricorrenti della navicella e non di un problema esterno, come detriti spaziali o micrometeoriti. Quei malfunzionamenti costrinsero i due astronauti a restare in orbita per nove mesi oltre il previsto, a causa di una complessa serie di problemi collegati alla disponibilità e all' adattamento della navicella-scialuppa Crew Dragon di SpaceX. Ferrante: Come una nave senza scialuppa di salvataggio, o quasi Quando i tecnici cinesi hanno individuato microcrepe in un finestrino del modulo di rientro, l'Agenzia spaziale cinese per i voli con equipaggio (CMSA) ha stabilito che il veicolo non poteva garantire un rientro sicuro negli strati più densi dell'atmosfera. Per evitare rischi, gli astronauti della missione precedente sono tornati sulla Terra a bordo della Shenzhou-21, arrivata nel frattempo con il nuovo equipaggio. La Shenzhou-21, invece di restare attraccata come navicella di emergenza per i nuovi astronauti, è ripartita verso la Terra subito dopo lo scambio. La Shenzhou-20 danneggiata è rimasta agganciata alla Tiangong, ma non è più utilizzabile per il trasporto umano e verrà sganciata e abbandonata. Così gli astronauti in orbita si sono ritrovati senza un veicolo di evacuazione funzionante. Una delle conseguenze più delicate dell'incidente riguarda proprio l'equipaggio attualmente presente sulla Tiangong, arrivato con la Shenzhou-21 — spiega a Italian Tech l'ingegner Mario Ferrante, per anni a capo del settore Qualità e Sicurezza di Thales Alenia Space Italia per i moduli della ISS e ora presidente del settore Aerospace dell'Aicq —. In caso di emergenza non dispongono più di un veicolo per rientrare in condizioni di sicurezza. La situazione ricorda quella di una nave con scialuppe di salvataggio insufficienti: finché tutto procede senza problemi non c'è pericolo, ma se si verifica un'emergenza che richiede l'evacuazione, la sicurezza dell'equipaggio non può essere garantita . Ma in questi casi, il programma cinese è meglio di quello NASA Va anche sottolineato — aggiunge Ferrante — che la stazione spaziale cinese dispone di una misura di sicurezza importante: è previsto un secondo razzo con una capsula pronta al lancio in pochi giorni, un'opzione che la NASA attualmente non ha. Questo sistema riduce significativamente i rischi per gli astronauti, rendendo la Tiangong più resiliente a questo tipo di imprevisti rispetto alla ISS . In condizioni normali, ogni stazione spaziale deve avere sempre una capsula pronta per un'uscita rapida in caso di incendio, perdita d'aria o guasto critico. L'assenza temporanea di questa scialuppa spaziale rappresenta un rischio operativo, sebbene le autorità cinesi ribadiscano che la situazione è sotto controllo. Vedremo cosa accadrà nei prossimi mesi — conclude Ferrante —. È però evidente che il danneggiamento o il malfunzionamento di una capsula agganciata a una stazione spaziale non è un evento così raro come si pensava. Per questo è necessario ripensare quanto prima le strategie di salvataggio e i sistemi di trasporto, per garantire la sicurezza degli equipaggi in ogni scenario . Il problema dei detriti in orbita bassa Questa situazione riporta in primo piano il problema dei detriti nell'orbita bassa terrestre, tra i 300 e i 600 chilometri di quota, cioè proprio dove orbitano le stazioni spaziali (ISS e Tiangong, oltre alle future stazioni private). Da tempo sono in vigore regole che obbligano i costruttori di satelliti a dotarli di un propulsore per rimuoverli dall'orbita al termine della loro operatività. Ai rottami già presenti — vecchi satelliti abbandonati, stadi di razzi integri o esplosi — si aggiunge il numero in crescita esponenziale di piccoli satelliti lanciati a migliaia, che affollano ulteriormente le orbite basse. La lezione principale che emerge da questo episodio è chiara — conclude l'ex responsabile della Sicurezza di Thales Alenia Space —: ogni astronauta, sia sulle stazioni spaziali attuali sia su quelle future, commerciali o istituzionali, deve avere sempre la possibilità concreta e immediata di lasciare il laboratorio orbitale in condizioni di totale sicurezza .|2025-11-25|https://www.repubblica.it/tecnologia/2025/11/25/news/cina_shnzhou_emergenza_orbita_detriti_spaziali-425004296/
