Text|Date|URL
di Daniela Corneo Via Indipendenza dall'incrocio con via Bassi e via Rizzoli a quello con via Righi e via de' Falegnami sarà percorribile solo da pedoni e ciclisti, poi dal tram quando entrerà in funzione. Campaniello: «Un'importante rivoluzione per il centro storico, un nuovo spazio di socialità». Esulta il comitato Bologna30 Bologna, conclusi i lavori del tram via Indipendenza resterà pedonale. Campaniello: «Un'importante rivoluzione per il centro storico, un nuovo spazio di socialità» / Via Indipendenza con i binari del tram a lavori quasi conclusi (foto Comune di Bologna) Via Indipendenza pedonalizzata. Adesso è ufficiale. La delibera licenziata pochi giorni fa dalla giunta ha messo nero su bianco una delle rivoluzioni più impattanti apportate dal tram nel cuore della città. «Questa rappresenta una notizia storica per Bologna», ha detto ieri l'assessore alla Mobilità Michele Campaniello, spiegando quello che accadrà già dalle prossime settimane nella strada dello shopping cittadino. Cosa succede nei 330 metri via Goito-via San Giuseppe Finiti i lavori di posa delle rotaie del tram e di pavimentazione, a inizio dicembre verrà restituito alla città il primo tratto via Indipendenza, ovvero i 330 metri tra via Goito e via San Giuseppe che saranno fruibili solo da pedoni e ciclisti. La stessa sorte che toccherà, attorno al 20 dicembre, a tutto il tratto di via Indipendenza tra l'incrocio Ugo Bassi-Rizzoli e quello Righi-de' Falegnami, dove circoleranno liberamente pedoni e ciclisti, oltre al tram, quando entrerà in funzione. Ma fino a quando il tram non sarà messo sui binari, di fatto in via Indipendenza ci saranno i T days permanenti, con la possibilità, durante il fine settimana e nei festivi, di ripristinare in via sperimentale i dehors già autorizzati. Via Indipendenza a nord di via Irnerio Il tratto di via Indipendenza a nord di via Irnerio, invece, sarà organizzato con una corsia di marcia veicolare a senso unico verso i viali e via Matteotti, la sede tranviaria bidirezionale ad uso riservato e una pista ciclabile sul lato ovest della strada che potrà essere percorsa dai ciclisti in direzione del centro. Tutte decisioni già previste dall'originario progetto del tram, ha sottolineato lo stesso Campaniello, ufficializzate da Palazzo d'accursio «con l'approvazione della delibera per la chiusura al traffico permanente di questo tratto di strada». La doppia pavimentazione di via Indipendenza L'intera via Indipendenza è stata completamente ripavimentata con materiali lapidei condivisi con la Soprintendenza. Per dare maggiore evidenza alla sede tranviaria nella parte pedonale, spiega Palazzo d'Accursio, la pavimentazione è stata differenziata: dove passerà il tram ci saranno basoli in granito e segnapassi luminosi a led posti a terra ai lati dei binari per evidenziare il tracciato anche di sera e di notte; per il resto della pavimentazione sono stati invece utilizzati sanpietrini e basoli di granito già presenti. Chi potrà circolare Per la nuova «area pedonale urbana» il Comune emanerà un'ordinanza per disciplinare circolazione e sosta. Fermo restando il transito consentito solo a pedoni e bici, saranno autorizzati anche i mezzi per il lavaggio delle strade dalle 24 alle 5 tutti i giorni, i mezzi per la raccolta dei rifiuti dalle 13 alle 18 tutti i giorni, il carico-scarico dalle 24 alle 5, cioè quando il tram non sarà in funzione, dalla domenica al venerdì. In più, ci sarà la possibilità di transito 24 ore su 24 per i soccorsi, le forze dell'ordine e i gestori di pubblica utilità. I due punti di attraversamento Inoltre, ci saranno due punti in cui sarà possibile l'attraversamento della strada per veicoli autorizzati Ztl 24 ore su 24 e per i veicoli non autorizzati Ztl dalle 20 alle 7, eccetto nei T days: da via Manzoni a via del Monte e da via Volturno a via Marsala; pedoni e ciclisti avranno comunque la precedenza. In corrispondenza di questi incroci e degli accessi principali (all'incrocio della «T» e a quello con via Righi) saranno posizionate delle fioriere con funzione di delimitazione. Come funzionerà il carico-scarico Nei prossimi giorni, segnala l'amministrazione, saranno definiti i dettagli per quel che riguarda il carico-scarico diurno «che sarà collocato sulle trasversali di via Indipendenza, come avvenuto in questi mesi di cantiere con un aumento dei posti riservati. Così come i posteggi per le persone disabili, che saranno collocati sulle trasversali e le parallele con potenziamento, e le rastrelliere bici e aree bike sharing anch'esse sulle trasversali». Per quanto riguarda l'accessibilità all'hotel Majestic, è già in corso la sperimentazione di una piazzola in via Manzoni. Nuove pedonalizzazioni in vista Dopo via Indipendenza, spiega Campaniello, «non escludiamo possano esserci altre pedonalità, un processo che intendiamo portare avanti con la cittadinanza e attraverso un confronto con i cittadini. Credo arriverà il momento in cui, così com'è stato per via D'Azeglio, saranno i cittadini a chiederci nuove aree pedonali in centro». Insomma, tram o no, il Comune è certo che ci saranno altre rivoluzioni. Il comitato Bologna30 esulta Intanto il comitato Bologna30 esulta: «Accogliamo con gioia la decisione di rendere permanente la pedonalizzazione di via Indipendenza: quando le strade tornano alle persone, la città diventa più sicura, più vivibile e semplicemente più bella». Quindi: «Speriamo che questa scelta possa essere l'inizio di una visione più ampia, in cui la qualità dello spazio urbano diventi la norma anche nei quartieri e nelle periferie». daniela.corneo@rcs.it|2025-11-25|https://corrieredibologna.corriere.it/notizie/cronaca/25_novembre_21/bologna-conclusi-i-lavori-del-tram-via-indipendenza-restera-pedonale-campaniello-un-importante-rivoluzione-per-il-centro-storico-dade7edf-1c36-44fa-a6ef-7f98d3571xlk.shtml
di Adriana Logroscino Dopo il voto di Campania, Puglia e Veneto, FdI rilancia l'ipotesi di una riforma in senso proporzionale. Schlein: «Non faremo a Meloni questo favore». Ma il M5S apre Un muro di no all'ipotesi di riformare la legge elettorale. Ad alzarlo è il centrosinistra che coglie nell'urgenza, rappresentata dalla maggioranza, un «segnale di paura» di Giorgia Meloni per il centrodestra alle prossime Politiche. «Un ragionamento — dice la segretaria del Pd, Elly Schlein, riferendosi all'esigenza avanzata a caldo dal responsabile organizzazione di FdI, Giovanni Donzelli — che nasce dalla paura di perdere. A noi non interessa cambiare la legge: è una priorità di Meloni non degli italiani. Non le faremo questo favore». E così tutti i leader di opposizione, con un solo distinguo: quello del M5S che apre a un sistema proporzionale. All'indomani del voto in Campania, Puglia e Veneto che chiude la lunga tornata delle Regionali di questo autunno, intervenire sulla legge elettorale con la quale si determinerà il prossimo Parlamento torna tema di discussione. L'argomento, in realtà, già da alcuni mesi anima confronti interni agli schieramenti, ma una concreta ipotesi non c'è. Donzelli ha rilanciato la suggestione di rifarsi al modello in uso proprio nelle Regioni: «Il migliore con l'obiettivo della governabilità. Alle Politiche rischia di non esserci una maggioranza, circostanza che farebbe felice il centrosinistra che potrebbe fare un governo con tutti dentro». L'ipotesi sarebbe quindi quella di un ritorno a un sistema proporzionale, corretto da un premio di maggioranza (si ipotizza del 55% dei seggi) per la coalizione che ottiene più voti (purché oltre il 40%). I collegi uninominali previsti dall'attuale legge, il Rosatellum, considerati «fattore di instabilità», potrebbero sparire. In discussione anche l'ipotesi di indicare il candidato premier sulla scheda elettorale e il mantenimento dei listini bloccati. Per il capogruppo FdI al Senato, Lucio Malan, «il premio di maggioranza è sicuramente una delle ipotesi allo studio» mentre la sopravvivenza dei collegi è «questione da esaminare». Il portavoce di Forza Italia, Raffaele Nevi, sposa in pieno il «proporzionale ma con premio di maggioranza per evitare papocchi dopo il voto». Quanto al nome del candidato premier sulla scheda elettorale, «noi siamo affezionati al metodo attuale: chi prende più voti fa il premier». Non entrano proprio nel merito gli avversari, contrari, stando alle dichiarazioni, in modo netto. «Hanno capito che avendo noi riunito faticosamente la coalizione progressista, vinceremmo le prossime elezioni politiche — attacca Schlein —, non mi sembra la migliore premessa per ipotizzare un cambio di regole quando manca poco al voto». Duro anche Riccardo Magi segretario di +Europa: «L'obiettivo di una riforma della legge elettorale dovrebbe essere quello di ridare valore al voto dei cittadini che disertano sempre di più le urne. Invece Meloni, sconfitta alle elezioniregionali, si propone di conservare il potere con una proposta che è in realtà un porcellum in salsa meloniana: un Meloncellum». Una «modifica», pensa anche Nicola Fratoianni leader di Avs, «annunciata solo per convenienza, vecchio vizio della politica italiana, ma non funziona». Analizza la questione Matteo Renzi. Per confermare che no, «non ci sarebbe alcun motivo a superare il Rosatellum». Dice il leader di Italia viva: «La legge elettorale di per sé non è un ostacolo alla governabilità. Il centrodestra vuole cambiarla perché teme di non toccare palla sui collegi in due terzi del Paese». Chi invece non esclude un cambio delle regole è il M5S: «Siamo sempre stati contrari a questa legge elettorale. Siamo per cambiarla, siamo per il proporzionale», sostiene il capogruppo alla Camera, Riccardo Ricciardi.|2025-11-25|https://roma.corriere.it/notizie/politica/25_novembre_25/legge-elettorale-da-rifare-la-destra-spinge-serve-governabilita-no-da-sinistra-avete-paura-di-perdere-4ef3cd92-784d-43c7-80e0-5a5c27044xlk.shtml
di Redazione Roma L'appello del sindaco dopo le minacce alla presidente del Tribunale per i minori de L'Aquila e il provvedimento che ha decretato il casolare dove viveva la famiglia non è abitabile Dopo i messaggi di odio e le minacce rivolte alla presidente del Tribunale per i minori dell'Aquila Cecilia Angrisano, che ha firmato il provvedimento che ha decretato la separazione dei figli dai genitori che vivevano nel bosco di Palmoli, proprio il sindaco di Palmoli (Chieti), Giuseppe Masciulli, ha fatto un appello ai genitori, offrendo un'abitazione gratuita in paese «in attesa della ristrutturazione da parte dell'amministrazione e a titolo gratuito del casolare». La dimora di campagna secondo i servizi sociali e il tribunale dei minori non sarebbe adatta ai bambini, in quanto sprovvista delle utenze e dei servizi igienici (il bagno interno è stato distrutto e trasformato in un bagno a secco esterno, «per adeguarlo a modalità di vita rispettose dell'ambiente», come spiegò il padre dei piccoli). Già in passato i servizi sociali sarebbero intervenuti Masciulli, come spiegato al quotidiano «Il Centro», già in passato aveva offerto alla famiglia un'abitazione di ripiego, usata però solo per poco tempo. Il sindaco sottolinea come i due genitori Catherine Birmingham e Nathan Trevallion fossero stati avvisati da tempo da parte dei servizi sociali di adeguare i servizi igienici per consentire una crescita adeguata dei ragazzi. Gli si chiede ora di venire incontro alla proposta, che avrebbe il vantaggio di mantenere insieme i componenti della famiglia che ha scelto di condurre una vita lontana dalle convenzioni comuni. Un ricovero in passato per intossicazione da funghi «Così si potrà dare gradualmente soluzione ai numerosi problemi evidenziati nel provvedimento del giudice - ha proseguito il sindaco nell'intervista -. Parliamo di una casa subito disponibile con tre camere da letto, cucina, soggiorno, due bagni e ripostigli, dotata di tutte le utenze, riscaldamento a metano e caminetto a legna, come è consuetudine nei comuni montani». La famiglia sarebbe finita già in passato all'attenzione degli amministratori per un ricovero in ospedale in conseguenza di un'intossicazione da funghi. Dopo un controllo dei carabinieri e dei servizi sociali, erano emerse alcune fragilità nel modo di vivere dei cinque. Nella nuova dimora il nucleo era già stato trasferito appunto per un breve periodo, ma il percorso comprendente scuola, visite sanitarie e incontri con psicologi era stato rifiutato con decisione. E in breve tutti erano tornati nella casa nel bosco. Anche il Comune contrario alla soluzione della casa-famiglia Masciulli ha anche precisato che «Il Comune di Palmoli, come tutti i centri d'Italia, non ha alcun interesse al collocamento dei minori nelle case famiglia. Anzi. Le spese sono totalmente a carico del bilancio comunale, con rischi di squilibri finanziari che potrebbero portare al dissesto dell'ente. Quindi è molto meglio, sia per il benessere dei minori per i quali l'allontanamento è sempre traumatico, sia finanziariamente, aiutare la famiglia, anche economicamente, a collaborare alla risoluzione delle criticità evidenziate».|2025-11-25|https://roma.corriere.it/notizie/cronaca/25_novembre_25/famiglia-nel-bosco-a-chieti-il-sindaco-di-palmoli-offre-un-abitazione-gratuita-in-paese-cosi-potrete-stare-insieme-0c033268-054e-4d92-b48e-9de553333xlk.shtml
di Sofia Petti Giunta alla sua settimana edizione la kermesse apre il food show natalizio con la degustazione di 96 panettoni tra tradizione e al cioccolato provenienti dall'arte dolciaria di affermati pastry chef italiani È già Natale - domenica 30 novembre - con «Panettone Maximo» che segna la sua settima edizione al Salone delle Fontane all'Eur. La kermesse apre il food show natalizio con la degustazione di 96 panettoni tra tradizione e al cioccolato provenienti dall'arte dolciaria di affermati pastry chef italiani. La manifestazione rappresenta ormai non solo il più grande evento nazionale dedicato ai grandi lievitati ma un appuntamento imperdibile del periodo natalizio. Del resto i numeri sempre crescenti delle precedenti sei edizioni stanno a testimoniarlo e l'ultima, tenutasi lo scorso 1 dicembre sempre al Salone delle Fontane, con circa 4.000 presenze. L'organizzatore Fabio Carnevali nella sua esperienza del settore food racconta: «Oggi il Panettone artigianale sta vivendo una popolarità straordinaria, tutti lo vogliono. Panettone Maximo ha una formula vincente perché unisce il contest alla degustazione dei panettoni in gara (e tante altre tipologie non in gara) e di tante altre eccellenze enogastronomiche in degustazione agli oltre 70 banchi di assaggio provenienti da tutta Italia, gli show cooking con pastry chef iper-stellati e il Christmas Village dedicato ai più piccoli. Insomma, Panettone Maximo può essere considerato a tutti gli effetti l'unico evento di Natale a Roma che unisce veramente adulti e bambini». Il programma La manifestazione apre le porte dalle 11 fino alle 20.30. Durante la giornata ci sarà la sessione dello show cooking Latte Sano alle 13 con Eleonora Sdino (pastry chef) e Federico Molinari (gelatiere). Alle 14 si esibisce la brigata dell'Hilton Rome Eur La Lama: Alessandro Pietropaoli (chef) e Luca Maira (pastry chef). In scena a seguire i pastry chef dei ristoranti 3 Stelle Michelin: Alleore 15.00: Pierfederico Pascale, pastry chef ristorante Villa Crespi di Orta San Giulio (NO) e Kabir Godi, responsabile laboratorio Cannavacciuolo di Suno (NO). Alle 16: Luca Bna il pastry chef ristorante Casa Perbellini 12 Apostoli a Verona. Alle 17: Nino Salvati il pastry chef ristorante La Pergola a Roma. Infine alle 18 Alessio Billeci, Atelier Moessmer Norbert Niederkofler di Brunico (BZ). La novità 2025 con Luigi Cremona Novità di questa edizione è l'area dedicata a «Olea Dulcis», ovvero i lievitati delle feste con l'olio EVO, evento ideato dal giornalista enogastronomico Luigi Cremona. Il focus è diffondere la cultura dell'olio extravergine di oliva per le sue doti di sostenibilità, valore alimentare, salutistico, paesaggistico e di incentivarne l'utilizzo in pasticcieria come materia prima vegetale di qualità superiore. Ovviamente anche in questa area i visitatori potranno conoscere, assaggiare. Durante la mattinata ci sarà infine un talk sull'utilizzo dell'olio evo in pasticcieria. Panettone è solidarietà, la manifestazione anche quest'anno guarda al sociale e destina dei panettoni ai ragazzi e le ragazze di Suor Novella. Il Ciofs FP lazio ets (Centro Italiano Opere Femminili Salesiane – Formazione Professionale) si impegna nell'educazione di giovani delle fasce deboli aiutando al primo inserimento nel mondo del lavoro ma anche agevolando processi di riconversione e mobilità professionale che valorizzino le pari opportunità.|2025-11-25|https://roma.corriere.it/notizie/cronaca/25_novembre_25/panettone-maximo-il-30-novembre-appuntamento-con-il-dolce-delle-feste-al-salone-delle-fontane-dell-eur-cfa0223b-2dea-414b-a344-325517dabxlk.shtml
Benvenuti su Outlook, la newsletter di Repubblica che analizza l'economia, la finanza, i mercati internazionali. Ogni mercoledì parleremo di società quotate e no, di personaggi, istituzioni, di scandali e inchieste legate a questo mondo. Se volete scrivermi, la mia mail è w.galbiati@repubblica.it. Buona lettura, Walter Galbiati, vicedirettore di Repubblica Valevano tre miliardi di dollari nel 2019, oggi sono arrivate a quasi 300 miliardi. E' la corsa delle stablecoin, fomentata dal presidente Usa Donald Trump che oltre ad avere promulgato il Genius Act (Guiding and Establishing National Innovation for U.S. Stablecoins Act) che le regola, ha dichiarato di voler far degli Stati Uniti l'Eldorado delle nuove valute. E come in tutto ciò che fa Trump, la cui famiglia tra l'altro opera spudoratamente nel settore, dietro c'è un tornaconto. Cosa sono. Le stablecoin sono valute digitali e, a differenza delle criptovalute che non sono garantite, l'emittente promette che avranno sempre un valore fisso. Le garanzie. Possono essere garantite in tre modi: 1) con liquidità, ovvero con una valuta regolare come il dollaro, con titoli di Stato o con depositi bancari; 2) con altre criptovalute; 3) con algoritmi che coniano o bruciano token e ne regolano l'offerta quando il prezzo si discosta dal valore base. Il dominio Usa. Ad oggi, il 99% delle stablecoin in circolazione è denominato in dollari statunitensi e gli emittenti investono prevalentemente in titoli del Tesoro Usa, mentre quelle denominate in euro sono un mercato residuale con un valore complessivo di soli 395 milioni di euro. Il re e la regina. Il settore ha una forte concentrazione perché è dominato da due grandi player: Tether (Usdt) e Usd Coin (Usdc) che hanno rispettivamente una capitalizzazione di 184 miliardi (63%) e di 75 miliardi di dollari (26%). Insieme raggiungono quasi il 90% del mercato. La crescita. La corsa degli ultimi cinque anni è stata impressionante, ma potrebbe non essere finita, perché secondo le previsioni del Comitato consultivo per i prestiti del Tesoro degli Stati Uniti (Tbac), le valute digitali dovrebbero crescere fino a raggiungere i 2mila miliardi di dollari entro il 2028. Lascia o raddoppia. La banca d'affari Usa Citi stima che lo stesso volume verrà raggiunto nel 2030, ma si tratta di uno scenario base, perché, se le cose dovessero andare bene, le stablecon potrebbero arrivare a un valore di mercato doppio, pari a 4mila miliardi di dollari. Il sottostante. A far drizzare le antenne alle banche centrali e a Trump, ma per motivi diversi,è il fatto che buona parte delle riserve di cui gli emittenti si sono dotati per garantire i propri sottoscrittori sono titoli di Stato Usa a breve termine, in genere con scadenza a tre mesi. Due piccioni con una fava. Il presidente ha fiutato l'affare e, oltre ad aver investito con la famiglia in una stablecoin chiamata Usd1 attraverso la società World Liberty Financial, controllata da lui e Steven Witkoff, ha capito che da questo settore possono arrivare nei prossimi anni i maggiori acquirenti del debito Usa, sostenendone la domanda e facendone abbassare i rendimenti. Il volume di acquisti. La Banca dei Regolamenti Internazionali, quella che stabilisce gli standard del settore bancario, ha stimato che nel solo 2024 gli emittenti di stablecoin abbiano acquistato 40 miliardi di dollari in titoli del Tesoro statunitensi. Il ranking. Significa che le stablecoin si sono collovcate al terzo posto per acquisti di Treasuries dello scorso anno dietro solo ai fondi monetari di titoli governativi di JpMorgan che hanno superato i 50 miliardi di dollari e la Cina, poco al di sopra dei 40 miliardi. Il portafoglio di Tether. A fine settembre, l'esposizione complessiva di Tether in titoli governativi Usa era di 135 miliardi di dollari, che posiziona la società al 17esimo posto mondiale tra i sottoscrittori di Treasuries, davanti a nazioni come la Germania (110 miliardi) e l'Arabia Saudita (134 miliardi). Il podio. Al primo posto c'è il Giappone (1.189 miliardi), seguito dal Regno Unito (865miliardi) e dalla Cina (700 miliardi). Un piccolo peso... In un report sulle tendenze del 2026, Ubs ha calcolato che l'ammontare delle stablecoin è ancora relativamente piccolo, perché è pari al 4,9% del totale dei fondi monetari che investono in titoli governativi, all'1,6% dei depositi Usa e al 4,6% dei Titoli di Stato Usa. … che cresce in fretta. Se però la crescita delle stablecoin fosse di 2mila miliardi come quella ipotizzata dal Tbac, arriverebbero al 33% del valore attuale dei fondi monetari governativi, all'11% dei depositi e al 31% dei titoli di Stato. Si tratta di una crescita di 500 miliardi l'anno, pari all'1,5% del Pil, trasformando così le stablecoin in una delle fonti in più rapida crescita nella domanda di buoni del Tesoro statunitensi. Come un taglio della Fed. Le note positive per Trump le ha calcolate sempre la Banca dei Regolamenti Internazionali. In uno studio stima che un afflusso di 3,5 miliardi di dollari nelle stablecoin in cinque giorni possa ridurrei rendimenti dei titoli di Stato Usa a tre mesi di 2,5-5 punti base entro 10 giorni. Se questo afflusso venisse proiettato su un mese, si potrebbe avere una riduzione del tasso dello 0,25% che come entità equivale a un taglio della Fed, con un evidente beneficio per le casse del Tesoro Usa, che nel 2025 ha sborsato 970 miliardi di dollari in interessi. Ma i deflussi pesano di più. Il rovescio della medaglia è che se invece di essere acquistate, le stablecoin vengono vendute, ci sono deflussi di ugual entità sui titoli di Stato. Il rischio per Trump. La Banca dei regolamenti ha calcolato che l'impatto dei deflussi è quantitativamente maggiore sui rendimenti rispetto agli afflussi, in un rapporto che se il calo del rendimento è di 3 punti base, con i deflussi l'aumento degli interessi è più che doppio, tra 6 e 8 punti base. La paura delle crisi. Se Trump ha fiutato l'affare, le banche centrali temono le crisi e le ricadute sull'intero sistema (spillover). Il principale pericolo per le valute digitali è che gli investitori perdano la fiducia, ovvero che non credano più nella capacità dell'emittente di ridar loro i soldi. E inizino a vendere le valute costringendo l'emittente a cedere sul mercato gli asset sottostanti. Il depegging. Questo avviene quando le monete virtuali tendono a non scambiare più alla pari, perdendo l'ancoraggio (depegging) con la valuta o il titolo di riferimento. Va premesso che raramente le stablecoin vengono scambiate alla pari e l'agenzia di rating Moody's ha individuato oltre 600 depegs solo nel 2023 con una fluttuazione del 3% o più in un giorno. Ma queste non sono vere crisi. Il collasso di Terra Usd. La più grande corsa alla vendita con il collasso dell'emittente è avvenuta a maggio 2022, quando una mancanza di fiducia ha travolto la stablecoin Terra Usd, crollata in pochi giorni non del 3% ma da 1 a0,07 dollari. L'emittente non aveva riserve sufficienti in valuta ordinaria per risarcire i sottoscrittori perché si basava su un algoritmo che doveva regolare le variazioni di mercato con la creazione e la distruzione dei propri titoli e in relazione con un'altra valuta digitale chiamata Luna. La sbandata di Tether. Tether ha vissuto il suo scossone più grande nel novembre 2022, quando il suo valore era sceso del 3% sui timori per la tenuta del settore generato dal fallimento di Ftx, la piattaforma di criptovalute entrata in crisi dopo il crollo del valore di Terra. Lo schiaffo a Circle. Usdc, invece, è crollata del 12% nel marzo 2023, dopo che la società aveva annunciato di avere 3,3 miliardi di dollari delle sue riserve bloccati nelle casse della Silicon Valley Bank, la banca californiana entrata in crisi di liquidità per aver dovuto svalutare il proprio portafoglio titoli deprezzato dal rialzo dei tassi di interesse. La corsa a ritirare i soldi dalla banca, decretò il fallimento della Silicon Valley Bank. Le due visioni. Se dunque Trump vede nelle stablecoin un'occasione per ridurre il costo del debito Usa e ampliare la domanda dei titoli di Stato per finanziare un bilancio in crisi, le banche centrali ammoniscono a non sottovalutare un rischio di spillover sui mercati tradizionali. Lo spillover. Se si determinasse oggi una corsa alla vendita di una delle due principali valute (Usdt Tether e Usdc Circle), le interconnessioni con gli altri segmenti del mercato (criptovalute, valute, titoli di stato) produrrebbero ricadute anche sulla finanza tradizionale, con un impatto ancor più significativo se il settore dovesse mantenere le promesse di crescita e arrivare a 2mila miliardi di controvalore entro il 2028.|2025-11-25|https://www.repubblica.it/economia/rubriche/outlook/2025/11/26/news/stablecoin_dove_trump_vede_l_affare_le_banche_centrali_vedono_lo_spillover-425004371/
di Laura Martellini Il brano «Giù le mani dallo Stretto» del collettivo Strong Words è stato scelto come colonna sonora dell'appuntamento di Cgil e Uil. Fra le composizioni passate «Bandecchi, tu non ci azzecchi» e «Con Clemetella l'Imu si cancella» A pochi giorni dalla mobilitazione prevista per il 29 novembre da Cgil e Uil, la protesta contro il ponte sullo Stretto diventa il tema dell'inno ufficiale del prossimo sciopero nazionale. Il collettivo musicale Strong Words annuncia l'uscita del brano inedito «Giù le mani dallo Stretto», disponibile su tutte le piattaforme. Il brano e il divertente videoclip animato saranno la colonna sonora del corteo per cambiare la manovra di bilancio, partendo proprio dalla condanna del progetto di realizzare il ponte sullo Stretto. «Quando le parole non bastano - spiegano gli artisti anonimi - serve la musica per difendere la nostra bellezza». Gli Strong Words si presentano come un collettivo «per la pace e l'ecologia» e hanno scelto deliberatamente di non rivelare le proprie identità. «La nostra scelta di rimanere anonimi è voluta - ribadiscono -. Desideriamo che l'attenzione sia concentrata interamente sul messaggio della canzone e sulla causa che sosteniamo, non su chi siamo. Noi siamo solo strumenti: i veri protagonisti sono lo Stretto e chi scende in piazza per difenderlo». La formazione misteriosa ha altri tre brani socialmente utili all'attivo: «Bandecchi, tu non ci azzecchi», «It's genocide», «Con Clemetella l'Imu si cancella». I relativi videoclip sono presenti sul canale Youtube. Anche un videoclip d'animazione Il brano « non è solo una canzone, ma un atto di resistenza culturale». Accompagnato da un delizioso videoclip d'animazione, racconta la minaccia che incombe sullo Stretto attraverso lo sguardo innocente di un bambino e la metafora di un pescespada, simbolo di una fauna e di un ecosistema unici al mondo. Il testo tocca i temi caldi della protesta: dalla tutela dell'Articolo 9 della Costituzione alla richiesta di investimenti reali per il territorio (sanità, trasporti, dissesto idrogeologico) al posto di un'opera definita «un mostro d'acciaio». «Meglio di un comunicato stampa» «In un mondo ormai assuefatto a notizie tragiche, crediamo che una canzone possa ancora fare la differenza - prosegue il collettivo -. Abbiamo scritto questo pezzo perché, a volte, i comunicati stampa e gli slogan non bastano a descrivere l'amore per la propria terra. La musica arriva dove le parole si fermano. Strong Words invita tutte le radio e le tv libere e locali a trasmettere il brano liberamente, riconoscendo in esse un ruolo fondamentale per la democrazia e il pluralismo dell'informazione. Il video e il brano sono disponibili per l'ascolto e la condivisione sui canali social ufficiali e sulle principali piattaforme digitali.|2025-11-25|https://roma.corriere.it/notizie/cronaca/25_novembre_25/sciopero-29-novembre-la-mobilitazione-avra-un-inno-firmato-da-artisti-anonimi-il-messaggio-ha-la-priorita-non-chiedetevi-chi-siamo-326b094d-2c78-4ec1-b3c9-eb43be2f0xlk.shtml
di Redazione online Cantanti e artisti lungo la Via Emilia salutano la regina della canzone italiana scomparsa a 91 anni. Samuele Bersani: «Se di là c'è un altro mondo, ora Ornella è insieme a Lucio» Ornella Vanoni, l'omaggio dell'Emilia-Romagna. Vasco: «Splendida». Laura Pausini: «Eri la mia preferita» / Il post di Vasco Rossi dedicata a Ornella Vanoni Cantanti e artisti dell'Emilia-Romagna si sono uniti stamattina al coro di omaggi per la morte di Ornella Vanoni, la regina della canzone italiana scomparsa ieri a 91 anni nella sua casa di Milano. «Splendida Ornella Vanoni…autentica, sorprendente, ironica… Unica. Grazie di tutto!», ha scritto Vasco Rossi in un post su Instagram, pubblicando una foto in rosso della cantante scomparsa nella tarda serata di venerdì. Pausini: «Eri unica» «Ognuno ha i suoi cantanti preferiti.. la mia era Lei», scrive invece Laura Pausini, pubblicando uno scatto che ritrae la Vanoni in giallo che alza le braccia verso il cielo. «Riposa in Pace meravigliosa Ornella, la tua voce, la tua personalità, la tua luce, non ci lasceranno mai. Unica», conclude la cantautrice romagnola, che nella sua carriera ha vinto anche quattro Latin Grammy e un Grammy Award. Gianni Morandi: «Ciao Ornella» Anche Gianni Morandi si è voluto unire all'omaggio alla grande protagonista della canzone italiana. «Ciao Ornella», ha scritto il cantante bolognese, pubblicando una foto in bianco e nero insieme alla Vanoni che ritrae i due protagonisti della canzona italiana, giovanissimi, negli studi della Rai. Da Bologna arriva anche il ricordo del cantautore Samuele Bersani. «Perdo l'amica più vitale, curiosa, ironica, profonda e irriverente che abbia mai avuto - scrive Bersani - ma se di là c'è veramente un altro mondo, ora Ornella è già insieme a Lucio. L'unica consolazione è questa», conclude il cantautore ricordando Lucio Dalla. Il ricordo veneziano di Cremonini Il cantautore bolognese Cesare Cremonini, invece, ha dedicato alla morta di Ornella Vanoni un ricordo personale. «Immensa Ornella. Seduti a un tavolino di un bar, in una notte a Venezia, decidemmo di fermarci più a lungo. Parlammo solo di amore», ricorda Cremonini sulle sue pagine social, accompagnando una recente foto in bianco e nero insieme a Ornella Vanoni con una citazione della poetessa Alda Merini: «La tua voce che scalda i cuori non scalda te stessa».|2025-11-25|https://corrieredibologna.corriere.it/notizie/cultura-e-tempo-libero/25_novembre_22/ornella-vanoni-l-omaggio-dell-emilia-romagna-vasco-splendida-laura-pausini-eri-la-mia-preferita-2a36b5be-47a0-4e60-a61d-dfb49acbaxlk.shtml
di Renato Benedetto L'analisi dell'Istituto Cattaneo. Opinio Rai: voti da destra per Decaro e Fico. Decisivi per rompere l'equilibrio tra i due schieramenti i seggi dei collegi uninominali Adesso che le Regionali sono concluse, la partita è aperta. È il dato principale che emerge da queste elezioni autunnali, ultimo grande turno amministrativo prima delle Politiche 2027. «La dimostrata possibilità di far confluire i voti dei partiti del centrosinistra allargato su candidati comuni (cosa non scontata), soprattutto nel Sud, riapre la competizione a livello nazionale», si legge nell'analisi post voto dell'Istituto Cattaneo. Che però invita alla cautela chi già parla di vittoria: «Il governo Meloni non è stato battuto », anzi, «il centrodestra continua ad avere buone possibilità di rivincere alle elezioni politiche». L'analisi parte da queste Regionali, ma considera anche le altre per cui si è votato dal 2023. Sulla base dei risultati, il Cattaneo stima cosa potrebbe accadere alle elezioni politiche nazionali, se il sistema di voto per la Camera restasse lo stesso. Partita aperta, appunto. Con il rischio pareggio, o maggioranza risicata, dietro l'angolo. Centrodestra e centrosinistra «largo» sarebbero testa a testa nella parte proporzionale. Il risultato, se si votasse con il Rosatellum, sarebbe «determinato quasi completamente dai seggi ottenuti nei collegi uninominali». Dove nel 2022 il centrodestra, unito, ha stravinto contro un centrosinistra che si divideva in tre (con 5 Stelle e Terzo polo in solitaria): allora ottenne 98 seggi in più. Adesso il vantaggio sarebbe ridotto ad appena 34 seggi, con la possibilità che cali ulteriormente — in Sicilia, Sardegna e Calabria sono tante le situazioni in bilico — o sia addirittura ribaltato. Si capisce allora il dibattito che accompagna la riapertura del cantiere della legge elettorale. L'interrogativo, spiega Salvatore Vassallo, che firma l'analisi, è «se sia preferibile un esito potenzialmente indeterminato, con la formazione di governi sostenuti da un'esile maggioranza o addirittura da intese tra partiti di entrambe le coalizioni»; oppure un sistema sul modello delle Regionali, che adesso «ha consentito alle coalizioni di celebrare vittorie e sconfitte nette». La mappa Quella che emerge dall'analisi del voto, dopo l'ultima tornata elettorale, è la mappa di un'Italia divisa in due, tra destra e sinistra, o meglio in cinque: «Con il Nord e il Centro al centrodestra; la zona rossa (Toscana ed Emilia-Romagna) e le grandi regioni del Sud al centrosinistra; con Sicilia, Calabria e Sardegna come campo di battaglia ». Per il resto, dall'analisi dei flussi, il Cattaneo disegna un quadro di sostanziale equilibrio: si è affievolita la tendenza dell'elettorato 5 Stelle a restare a casa se il candidato non è il suo; ed è stata confermata, invece, l'abitudine dell'elettore del fu Terzo polo a dividersi tra centrosinistra, centrodestra e astensione. I flussi Secondo il Consorzio Opinio Italia, circa il 30% degli elettori che alle Europee votarono per il centrodestra in Puglia ha ora scelto Decaro. In Campania, la percentuale si ferma appena sotto il 20%. In queste due regioni il Pd è primo partito. Zaia da record In Veneto il primo posto invece è della Lega, che quasi doppia FdI, prendendosi la rivincita rispetto alle Europee. A trainare la lista è Luca Zaia: quello di mister duecentomila preferenze (203.054, a essere precisi) è il record di tutti i tempi per un'elezione regionale. Zaia scalza Alfredo Vito, che 40 anni fa, con la Dc, ne prese 121 mila in Campania. Qui — sottolinea YouTrend — i 5 Stelle ottengono il loro miglior risultato in coalizione (9,9%), quello peggiore (2,2%) è in Veneto. «Decaro e Fico prevalgono sugli sfidanti di centrodestra in tutti i capoluoghi di provincia — evidenzia l'istituto diretto da Lorenzo Pregliasco — mentre Stefani si afferma in cinque su sette: a Padova e Venezia prevale, di poco, Manildo».|2025-11-25|https://roma.corriere.it/notizie/politica/25_novembre_26/elezioni-politiche-la-proiezione-con-il-sistema-elettorale-attuale-partita-aperta-e-rischio-pareggio-3e4e91cc-d12a-4e85-acd4-4b2d1c187xlk.shtml
