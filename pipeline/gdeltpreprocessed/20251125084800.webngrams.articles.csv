Text|Date|URL
Gli apprendisti ciceroni sono riusciti a sostenere il ritmo». di Giovanna Maria Fagnani Questa settimana il Fai apre in esclusiva per le scolaresche tre palazzi storici di Milano e un rifugio antiaereo. A condurre i tour sono ragazzi fra i 17 e i 19 anni. Destinatari: coetanei e alunni più piccoli Giornate Fai scuole / Gli apprendisti ciceroni del liceo Agnesi di Milano prima delle visite a Palazzo Turati (foto Francesco Gennari/Fai) Margherita, 17 anni, studentessa al linguistico Agnesi, alza gli occhi ad ammirare il trionfo doro negli stucchi, nei dipinti e negli arredi di una delle sale nobiliari di Palazzo Turati e poi scatta una foto. Poi sentenzia: «Questi tour ci mettono a nostro agio, c'è un'atmosfera meno formale. Se devi fare una domanda non ti vergogni e ti lasciano il tempo per fare foto. A volte con una guida adulta non è così». Ieri mattina, infatti, a fare da «ciceroni» per i compagni di classe e per gli studenti di altri istituti, a Palazzo Turati e a Palazzo Litta c'erano giovani fra i 17 e i 18 anni: alunni di terza e quarta dell'Agnesi e del liceo artistico Gastel. Sono studenti che hanno aderito alle «Giornate Fai per le scuole», che si tengono questa settimana. «È un progetto di educazione tra pari - spiega Arianna Mascetti, responsabile Ufficio Scuola ed Educazione del Fai - I ragazzi parlano il linguaggio dei coetanei e sanno adattarsi quando parlano agli alunni più piccoli. Ma è anche un progetto di educazione civica: a Milano apriremo anche Palazzo Isimbardi e quindi non si parlerà solo della ricchezza culturale ma anche del ruolo dell'istituzione. E ci sarà spazio alla storia cittadina con l'aperyra del rifugio antiaereo di piazza Grandi. In Italia abbiamo circa 7 mila di questi apprendisti ciceroni». Per diventarlo, gli studenti sostengono un percorso di 25 ore coi tutor del Fai, a cui seguono sopralluoghi, incontri di preparazione e una prova generale. In città, la manifestazione vede coinvolti 55 studenti in questi giorni, numero che sale a 255 considerando anche le aperture di primavera e d'autunno. «Per i ragazzi è una palestra di soft skills - dice Valeria Marrali, docente d'inglese all'Agnesi - Studiano le lingue e possono sperimentare le loro capacità comunicative in contesti artistici. All'inizio sono timorosi, poi invece si mettono in gioco e ne sono felici». Martina Vitellaro 17 anni, è alla seconda esperienza e con il suo entusiasmo ha convinto anche i compagni Giada Aiolfi, Sara Jazzetta e Aaron Vittorio David Braham a diventare ciceroni. «Quando compirò 18 anni, diventerò volontaria effettiva del Fai - assicura Martina - Si vedono luoghi che altrimenti non potresti mai vedere, l'anno scorso ho accompagnato i visitatori alla scuola militare Teuliè». Giada «All'inizio quando ho visto la dispensa da studiare mi sono spaventata e invece poi ho scoperto che, sì, devi prepararti, ma poi puoi usare parole tue nell'esposizione, fare la guida non è come un'interrogazione». Aaron ha trovato «molto accattivante raccontare luoghi così preziosi a gente che non conosci». «Mi è piaciuto molto condurre in visita i miei coetanei: rendiamo l'arte più accessibile, vedo che stanno più attenti. E poi i tutor del Fai ci hanno aiutato molto». «I ragazzi imparano anche a improvvisare - racconta Gabriella Conti, una delle tutor Fai Scuole - Ad una apertura abbiamo avuto ben 1400 visitatori: um numero inatteso, ma i nostri giovanissimi ciceroni sono riusciti a sostenere il ritmo».|2025-11-25|https://milano.corriere.it/notizie/cronaca/25_novembre_25/milano-l-entusiasmo-dei-liceali-ciceroni-alle-giornate-fai-per-le-scuole-con-noi-l-arte-e-piu-accessibile-ai-nostri-coetanei-7c507346-c3d7-477b-b1cd-6a18f8764xlk.shtml
