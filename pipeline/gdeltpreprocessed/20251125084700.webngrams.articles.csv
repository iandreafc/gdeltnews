Text|Date|URL
di Chiara Evangelista Il botta e risposta tra il primo cittadino e il vicepremier. Salvini: «Lui contrario all'autonomia lombarda». Il nodo primarie e il Capodanno in Duomo «Assolutamente favorevole». A scendere in campo stavolta è proprio il sindaco Beppe Sala, che si unisce all'appello lanciato sulle pagine del Corriere: dare a Milano una legge che possa dotare la città di poteri speciali, come per Roma. Una richiesta sposata sia dal centrodestra sia dal centrosinistra. A creare frizioni tra i due schieramenti politici è, invece, la sicurezza. D'altronde, sarà il terreno di confronto — e di scontro — per le prossime Comunali. Conti alla mano: «Da Milano a Roma arrivano 20 miliardi all'anno di tasse sul reddito», spiega il sindaco Sala, evidenziando il ruolo economico che riveste Milano in Italia, ma «è evidente che il governo sta ampiamente favorendo Roma». Sala così rilancia l'urgenza di cercare delle «formule che aiutino» Milano e si schiera a favore di una legge che possa dotare la città di poteri speciali. Una richiesta cristallizzata dalla Lega con un disegno di legge depositato a luglio dal segretario regionale Massimiliano Romeo e sostenuta nei giorni scorsi anche dall'area dem. «Io sono d'accordo per la legge speciale», commenta il vicepremier leghista Matteo Salvini, invitando il sindaco Sala però a «mettersi d'accordo con se stesso. Vuole più poteri per Milano ma poi contrasta l'autonomia per la Lombardia». Se la richiesta di una legge per dare poteri speciali a Milano mette d'accordo gli schieramenti politici, a creare attriti è la sicurezza, «tema da anni diventato uno spot elettorale», spiega Sala lanciando una stoccata a Salvini. «Nel 2018 aveva detto che bisognava fare 600 mila rimpatri. All'anno ne facciamo cinquemila, di cui 500 da Milano», commenta il numero uno della giunta, chiudendo la porta alla proposta lanciata dal leader della Lega di organizzare un Remigration summit ad aprile in piazza del Duomo. «La mia accusa — ribadisce Sala — è che io non strumentalizzo e cerco di risolvere la questione. Una parte significativa del mondo politico, invece, oltre che strumentalizzare, non fa un tubo». «Spot elettorali? Mentre il sindaco sarà a casa sua o in ufficio, io l'11 dicembre andrò a processo per aver bloccato gli sbarchi degli immigrati irregolari in Italia», replica Salvini, incalzando il numero uno della giunta, invece, a organizzare un concerto per Capodanno in piazza Duomo. A invitare il sindaco a concentrarsi sul tema della sicurezza, «grande come una casa», è anche il leader di Azione Carlo Calenda. La strada verso le Comunali, ormai è tracciata. S'inizia a ragionare in entrambi gli schieramenti politici sulla modalità di scelta dei candidati. «Le primarie rischiano come conseguenza di essere l'unica soluzione», prospetta Sala — nel caso in cui non si arrivi a una scelta condivisa sul nome — e prende le distanze «da una parte della sinistra che ritiene in questo momento di radicalizzazione si vinca spostandosi molto a sinistra». Per Sala una componente della città, infatti, valuta «l'equilibrio» che il sindaco dovrebbe avere. Intanto, il presidente del Senato Ignazio La Russa guarda nel futuro: « Con una giunta di centrodestra sono convinto che il vecchio San Siro potrà restare in piedi».|2025-11-25|https://milano.corriere.it/notizie/cronaca/25_novembre_25/milano-legge-speciale-e-allarme-sicurezza-prove-di-voto-tra-sala-e-salvini-il-sindaco-il-governo-favorisce-roma-ffdce408-34f3-4e86-811e-dadbbe136xlk.shtml
di Francesca Morandi I figli della 56enne vittima di femminicidio lo scorso marzo, uccisa dal compagno Franco Pettineo: «Ha sempre cercato di allontanarci, di rendere mamma a sua disposizione. Quando ha saputo che sarebbe diventata nonna l'ha ammazzata» 24 nov 2025 / Sabrina Baldini Palena e i figli Selene si accarezza il pancione. Lei e suo marito Gianluca chiameranno la loro bimba Aurora. La piccola nascerà a marzo «proprio nel mese della mia mamma. Segno che lei c'è e che lui non è riuscito a dividerci come avrebbe voluto». Lui è Franco Pettineo, 52 anni: è in carcere a Cremona dal 14 marzo scorso, quando fu fermato dai carabinieri nella zona di Pandino dopo una breve fuga in auto dalla villa di Lambrinia, frazione di Chignolo (Pavia). Qui, la sera prima, Pettineo aveva ucciso, strangolandola, la compagna Sabrina Baldini Palena, 56 anni compiuti il 9 marzo, ennesima vittima di femminicidio. Convivevano da 20 anni, lui autista, lei stimata operatrice socio sanitaria in una Rsa di Calpusterlengo, in precedenza sposata con il fratello di Pettineo, al quale aveva dato due figli: Andrea e Selene, 31 e 27 anni. Il 14 novembre, i figli hanno rivisto lo zio nell'aula della Corte d'Assise di Pavia: sono parte civile con l'avvocato Giacomo Badinotti di Lodi. E parte civile si è costituita anche l'associazione «Per Marta e per Tutte», con l'avvocato Emilio Malaspina. «Al processo non abbiamo notato alcun segno di pentimento, anzi. Addirittura, quando lui è entrato ci ha fissati a lungo, me in particolare, con aria di sfida — racconta Selene —. Lui ha sempre avuto astio e odio nei miei confronti, definendomi un peso. In parte, io credo che abbia compiuto questo orribile gesto anche per punire me». Perché Selene si ribellava «ai suoi comportamenti dispotici nei confronti della mamma, miei e di mio fratello che si è poi trasferito da nostro padre». La figlia ricorda le liti «sorte fin dal principio». Di Pettineo restituisce il ritratto di un uomo «che ha sempre voluto sottomettere la mamma al suo volere, soprattutto per le spese, anche le mie spese mediche e la scuola. Ha sempre cercato di allontanarci, di rendere mamma a sua disposizione». Tutto precipita quando Selene annuncia le nozze. «La goccia che ha fatto traboccare il vaso. Lui ha cominciato a cercare case lontane da noi, con mille scuse». L'ultima lite, il 9 marzo, durante la festa di compleanno di Sabrina. «Lui non voleva che mamma venisse a dormire da me la notte prima del matrimonio, era geloso anche di me». Selene aveva parlato del desiderio di avere figli. «Il pensiero che mia madre sarebbe diventata nonna lo faceva impazzire. Era spaventato che mamma stesse trovando, finalmente, la sua libertà, più tempo per noi. Mamma stava scoprendo tutte quelle cose, anche semplici, che lui le aveva negato». Per la Giornata contro la violenza sulle donne, Selene lancia un appello: «Bisogna chiedere aiuto, perché quando si entra in queste dinamiche è una trappola da cui è veramente difficile uscirne. Si creano dipendenze affettive pericolose, si arriva a credere di non valere nulla senza queste persone, eppure, spero che ci siano più aiuti e che le istituzioni si battano sempre di più per trovare una soluzione a questo scempio ormai quotidiano». Di appello in appello, l'avvocato Malaspina: «Spesso, quando una donna finalmente prova a respirare, quando sogna un futuro, quando trova il coraggio di dire Voglio essere felice , spesso la violenza esplode. È ciò che è accaduto a Sabrina. La sua libertà nascente è diventata il bersaglio di chi la voleva sottomessa e isolata. Ogni giorno in aula rivedo la stessa ferita: donne non credute abbastanza, non protette abbastanza. E figli che trovano il coraggio di raccontare l'inferno vissuto affinché nessun'altra madre debba fare la stessa fine. Il 25 novembre non è una ricorrenza. È un dovere proteggere davvero. Prima, non dopo».|2025-11-25|https://milano.corriere.it/notizie/cronaca/25_novembre_25/pavia-i-figli-di-sabrina-baldini-palena-uccisa-dal-compagno-ha-strangolato-mamma-per-toglierle-la-liberta-al-processo-ci-sfidava-d5cb6526-4e10-458c-886a-4470789c9xlk.shtml
di Elisabetta Andreis Nei primi sei mesi del 2025, in Procura, sono stati aperti 3.126 fascicoli per atti violenti contro le donne. Gli abusi sessuali denunciati sono 1.204 ; 1.498 i procedimenti per stalking , il 60% riguarda donne straniere In un anno 3.126 fascicoli: è da questo numero, fornito dalla Procura, che la città deve partire. Perché dietro ogni cartella c'è una donna che ha chiesto aiuto. In tre anni i maltrattamenti in famiglia sono cresciuti di oltre il 30 per cento. Una curva che non scende, una linea che attraversa quartieri diversi, dalle periferie ai palazzi del centro. Lo stalking conta 1.498 procedimenti, in lieve calo rispetto al 2024. Le violenze sessuali arrivano a 1.204 fascicoli, compresi i casi contro minori: storie che spesso emergono dopo mesi, a volte dopo anni. Perfino i reati di riduzione in schiavitù — soprattutto tratta — aumentano: da 12 a 14, sempre secondo la Procura. La parte nascosta è la più difficile da leggere. Le analisi dell'Ismu mostrano che rispetto alle italiane, le donne straniere hanno un rischio del 60 per cento superiore di subire violenza domestica o sul lavoro. Eppure le loro richieste di aiuto sono solo la metà del totale. «Molte straniere non chiamano o ritirano la denuncia, in particolare quando in casa ci sono minori, complici precarietà economica e isolamento», nota la ricercatrice Emanuela Bonini. Una donna su tre dai 16 anni in su dice di aver già subito qualche forma di violenza fisica o sessuale: «Una percentuale che in particolare a Milano, non diminuisce». Il mondo del lavoro aggiunge un altro livello di fragilità. La ricerca della Cisl Lombardia su oltre 400 rappresentanti dei lavoratori mostra un dato netto: sei imprese su dieci non adottano misure di prevenzione e protocolli di gestione per molestie o violenze. Quasi una azienda su due non garantisce un clima che incoraggi la denuncia. E nel 52 per cento dei casi manca la formazione. Intanto gli infortuni riconosciuti come aggressioni o minacce, nel 2023, sono stati 6.813 in Italia (+8,6 per cento): tra le donne il balzo è del 14,6 per cento. I numeri, insomma, parlano chiaro: i fascicoli aumentano, come segnala la Procura. Le situazioni di rischio si amplificano, come evidenziano Ismu e Cisl. E le richieste d'aiuto non crescono in proporzione. «È proprio in questa distanza tra ciò che emerge e ciò che rimane sotterraneo, che la città rivela la sua crepa più profonda».|2025-11-25|https://milano.corriere.it/notizie/cronaca/25_novembre_25/violenza-di-genere-a-milano-si-aprono-otto-inchieste-al-giorno-e-aumentano-le-denunce-delle-donne-sul-lavoro-1848d8e3-afe1-4ba9-8001-a202ebbb8xlk.shtml
di Cesare Giuzzi Il ferito avrebbe rubato, poco prima nei pressi della Stazione Centrale, il cellulare a un 19enne che, secondo le prime ricostruzioni, lo ha inseguito, riuscendo a raggiungerlo vicino alla pensilina dei taxi Un gambiano 20enne è ricoverato in coma all'ospedale Fatebenefratelli dopo essere stato aggredito nella serata di domenica in piazza Luigi di Savoia, vicino alla stazione Centrale. Secondo una prima ricostruzione della polizia, sembra che la vittima sia stata colpita da un ucraino di 19 anni poi rintracciato dagli investigatori e denunciato. Il ferito avrebbe rubato, poco prima, vicino a un negozio etnico che affaccia sulla piazza, il cellulare al 19enne che però lo avrebbe inseguito, riuscendo a raggiungerlo vicino alla pensilina dei taxi. Qui, il ragazzo, tutto vestito di nero, lo ha colpito più volte con calci e pugni, in modo molto violento, come documentato anche da alcuni video girati con i cellulari dai passanti e rimbalzati sui social. Dopo alcuni secondi, il ferito — senza fissa dimora a Milano, con permesso di soggiorno scaduto e precedenti per furto e droga — sarebbe stato sopraffatto, cadendo a terra privo di sensi. È stato un medico di passaggio, intorno alle 20.40, a soccorrerlo per primo, praticandogli il massaggio cardiaco. Poi, l'arrivo degli agenti della Polfer, delle Volanti e dei soccorritori del 118. Il ferito è stato subito trasportato al Fatebenefratelli dove è arrivato in condizioni critiche e in pericolo di vita. Le indagini, coordinate dal pm Luigi Luzi, sono state laboriose perché inizialmente si era pensato a un malore. Poi il racconto dei testimoni rintracciati dagli investigatori ha permesso di ricostruire la probabile dinamica dell'aggressione. Al pestaggio avrebbe partecipato, almeno nelle sue fasi finali, anche una seconda persona (che gli agenti stanno cercando di identificare) che nei video appare con un casco in testa. È anche lui a colpire il centroafricano poco prima che stramazzi al suolo con una ginocchiata volante che coglie di sorpresa la vittima, in quegli istanti impegnata a difendersi dai colpi del 19enne che prima di allontanarsi gli sferra un ultimo calcio al capo del 20enne gambiano già a terra.|2025-11-25|https://milano.corriere.it/notizie/cronaca/25_novembre_25/milano-tenta-di-rubare-uno-smartphone-e-viene-preso-a-calci-e-pugni-dalle-vittime-del-furto-ventenne-gravissimo-e-in-coma-1a3da710-5324-458e-98cf-65417f360xlk.shtml
A parte una ferita al labbro inferiore, che può essere anche la conseguenza di una caduta, M.M. non ha segni di botte. È in condizioni disperate all'ospedale Papa Giovanni, ma allo stato non è chiaro che cosa sia successo nel parcheggio in via Bergamo, a Pontida, dove lui e il fratello di 30 anni sono stati trovati senza sensi, alle 4 di notte, da un passante. Avevano bevuto parecchio, al bar QI con alcuni amici. Il fratello maggiore aveva appena terminato di lavorare come pizzaiolo. Il minore ha problemi psichiatrici e, forse per un mix di farmaci e alcol, si è sentito male. Dalle testimonianze raccolte dai carabinieri di Zogno insieme alla pm Letizia Aloisio, la lite è avvenuta all'interno del locale per motivi banali. Il 30enne voleva tornare a casa perché non stava bene e ha anche chiamato la madre (che ha confermato), mentre il più grande voleva continuare la serata. Fin qui le testimonianze concordano, ma sulla fase successiva c'è il vuoto anche per l'assenza di telecamere. Due amici erano in auto nel parcheggio, hanno sentito litigare ma non hanno visto botte. I medici dell'ospedale hanno riscontrato un aneurisma al 39enne, cosa che non permette di escludere un malore dovuto all'accesa lite con il fratello. Pm e carabinieri non hanno potuto chiedere spiegazioni al 30enne che era stato sedato.|2025-11-25|https://bergamo.corriere.it/notizie/cronaca/25_novembre_25/pontida-la-lite-fra-due-fratelli-al-bar-giallo-su-cosa-sia-successo-il-39enne-e-in-condizioni-disperate-56c806f3-3d49-49c4-9ec3-f6fcbd93bxlk.shtml
di Giovanna Maria Fagnani La scuola milanese la prima ad adottare il metodo nordeuropeo. La preside: «A casa non si lavora, i ragazzi apprendono in classe. È una scuola fatta molto a scuola» Zero compiti e lezioni frontali brevissime. A Milano arriva la prima scuola pubblica con metodo finlandese: è la Giorgi / Alle finestre dell'istituto Giorgi, in viale Brianza, il cartello che annuncia l'arrivo del modello finlandese da settembre 2026 Addio all'orario con tante materie una dopo l'altra (la prima ora geografia, la seconda tecnologia, la terza inglese, la quarta scienze…). Lezioni frontali coi minuti contati (nel vero senso della parola). E poi niente compiti a casa, se non col contagocce. Dopo la scuola «Dada» (all'americana), la Steineriana, la Montessori e la Pizzigoni, a Milano per la prima volta una scuola primaria e media pubblica, l'istituto comprensivo Simona Giorgi di viale Brianza (zona Loreto) adotta il metodo finlandese. Il nuovo corso partirà a settembre e in questo periodo viene presentato agli open days. «Da giugno il nostro Istituto ha aderito alla rete della sperimentazione nazionale Mof (Modello Organizzativo Finlandese), che si basa sullo studio e l'applicazione della didattica della scuola finlandese, considerata tra le migliori avanguardie educative al mondo, perché basata in primo luogo sull'empatia e sul benessere dello studente. Lavorando sull'empatia quotidianamente si educano gli studenti all'acquisizione di tutte le competenze utili per la vita affettiva, lavorativa e sociale. Abbiamo già formato 50 dei nostri Insegnanti al nuovo metodo» spiega la preside Anna Polliani, che illustra i pilastri della sperimentazione: «Il primo è la compattazione oraria: l'obiettivo è immergere lo studente per un tempo adeguato e con diverse attività in un modulo che appartiene a una sola area, che sia quella umanistica o quella logico-matematica. Non si salta da una materia all'altra». Milano, la prima scuola pubblica in Italia con lezioni da dieci minuti e senza compiti a casa: la «Giorgi» inaugura il metodo finlandese / Anna Polliani, dirigente scolastica dell'Ics Giorgi di Milano Secondo: una riduzione importante della didattica frontale. «Dieci minuti di lezione in questo modo, per poi passare a lavori di gruppo, cooperative learning, dibattito e altri metodi. Largo spazio anche alla metodologia del Writing and Reading Workshop (laboratorio di scrittura e lettura) che già usiamo e che contrasta la disaffezione dei ragazzi per la scrittura e la lettura. Inoltre, grazie al Pnrr abbiamo acquistato carrelli portatili in cui gli studenti trovano i tablet e altri dispositivi da usare sotto controllo dei docenti». Infine, addio (o quasi) ai compiti a casa. «La nostra scuola propone già le 40 ore alla primaria e il tempo prolungato alle medie, nonché corsi pomeridiani post lezioni. Questo metodo pensa a una scuola che si fa molto a scuola , favorisce l'autonomia degli studenti e la collaborazione tra loro». Tra i genitori dei futuri iscritti c'è molta curiosità. «Programmeremo nuovi incontri, dopo il primo open day» conclude la preside.|2025-11-25|https://milano.corriere.it/notizie/cronaca/25_novembre_25/milano-la-prima-scuola-pubblica-in-italia-con-lezioni-da-dieci-minuti-e-senza-compiti-a-casa-la-giorgi-inaugura-il-metodo-9a0f8269-cff0-4037-a5cd-df37ccc2exlk.shtml
di Fabrizio Guglielmini I funerali a Milano della cantante morta a 91 anni. Il tributo dei novemila milanesi e le note di Paolo Fresu. «Le sue parole continuano a rappresentarci anche quando noi non ci siamo» Una giornata milanese di freddo e pioggia a Brera, un'atmosfera che per Ornella era casa. Una distesa di ombrelli fuori dalla chiesa di San Marco e, sotto le volte, una folla altrettanto numerosa in silenziosa attesa. Ieri a Milano è stato proclamato il lutto cittadino in suo onore. Fra le tante corone, una arriva da un artista che con lei aveva infranto la barriera generazionale: «Delle stelle saranno la tua voce. Presente. Mahmood». Una grande corona di peonie e rose bianche da parte del cantante che aveva un rapporto di amicizia e stima con Ornella. Mahmood aveva cantato in duetto con lei «Sant'allegria». Passano i minuti e quando entra il feretro coperto di rose gialle, il colore preferito dalla cantante, l'applauso è fragoroso, il modo con cui il suo pubblico le dice «grazie». Nelle prime file tanti personaggi dello spettacolo e amici a cominciare da Fabio Fazio con Luciana Littizzetto, Roberto Vecchioni, Gianna Nannini, Ron e la storica amica Stella Pende. E ci sono anche Dori Ghezzi, Paolo Rossi e il cantautore Mario Lavezzi che con Ornella aveva un rapporto quasi quotidiano. Fra i politici il presidente del Senato Ignazio La Russa e il sindaco di Milano Giuseppe Sala. Dal Comune ricordano che «circa 9.000 persone si sono avvicendate nella camera ardente allestita al Piccolo Teatro Grassi», un tributo di gratitudine da parte dei milanesi. Per l'omelia don Luigi Garbini alterna l'arte della canzone e la spiritualità: «Se pensiamo a quello che rappresentano le canzoni per la nostra esistenza, non musica soltanto ma, come lei ha detto, parole sulle note , scopriamo che in quelle parole sulle note ci siamo tutti noi. Le canzoni diventano veri e propri ritornelli della vita, sono come dei lumini che sono lì a muovere la loro fiammella, continuano a rappresentarci anche quando noi non ci siamo». Poi un'altra riflessione del sacerdote che contestualizza l'interprete nella storia italiana: «Oggi ci rendiamo conto di quanto la sua vita artistica sia così dentro la nostra esistenza da non riuscire neanche più a scinderla dalla nostra storia personale e, in senso più generale, dalla storia culturale del nostro Paese». Poi un accenno alla depressione di cui Ornella parlava pubblicamente e che per don Luigi «è una fragilità particolare, garanzia di ogni vera creazione. Senza fragilità, senza dolore, senza un fallimento, non ci può essere arte. Anche la depressione è stata per lei un luogo dello spirito». Dopo l'omelia, il trombettista jazz Paolo Fresu intona le melodie di «L'appuntamento» e di «Senza fine», i due brani che la cantante gli aveva chiesto di suonare al suo funerale in un accordo di amicizia e complicità profonda. Altri applausi e altra musica, vero filo conduttore di una cerimonia che è l'abbraccio di Milano: il feretro esce dalla chiesa sulle note di un altro grande successo di Vanoni, «Ma mi», parte del repertorio delle canzoni della mala, interpretate a partire dalla fine degli anni Cinquanta. Poi sul sagrato un lunghissimo applauso saluta Ornella per l'ultima volta.|2025-11-25|https://milano.corriere.it/notizie/cronaca/25_novembre_25/milano-l-addio-jazz-a-ornella-vanoni-l-omaggio-della-citta-e-il-saluto-del-mondo-dello-spettacolo-nelle-sue-canzoni-c-erano-le-090a69cd-526f-4c36-82fa-78b05daecxlk.shtml
di Giuliana Ubbiali Il ragazzo fermato dall'arrivo di una vicina di casa. Sulla base della perizia psichiatrica, il giudice non ha disposto misure di sicurezza Subito dopo si mise a piangere. Disse che non se n'era reso conto. Era entrato nella camera della mamma dicendole «non sei mia madre» e le aveva messo un cuscino sul volto. Più che un caso giudiziario, è un caso di studio su cui i periti del gup Riccardo Moreschi hanno scritto una corposa relazione. Non è stato complicato concludere per la totale incapacità di intendere e volere al momento del fatto, lo è stato dare una spiegazione alle cause e argomentare che l'imputato trentenne non è socialmente pericoloso. Com'era prevedibile a causa del vizio di mente, il ragazzo è stato prosciolto dall'accusa di tentato omicidio. È meno scontato che non sia stata disposta alcuna misura di sicurezza, nemmeno quella più blanda della libertà vigilata per due anni con controlli al centro psicosociale chiesta dal pm d'udienza Giulia Angeleri (il fascicolo è della collega Laura Cocucci). Le cronache raccontano che nella buona parte dei casi di totale incapacità di intendere e di volere emergono anche profili di pericolosità sociale. Per quelli gravi, il giudice dispone che l'imputato rimanga per un determinato periodo in una Rems (Residenza per l'esecuzione delle misure di sicurezza). Non è questo il caso, che risale alla scorsa estate, in un comune della provincia. Niente nome per come è finita e per i dettagli sanitari. Erano le 22, la madre reagì e urlò. La vicina sentì, aveva le chiavi della loro casa e accorse. Prese il ragazzo per un braccio, per allontanarlo dalla madre e lo vide in uno stato di distacco dalla realtà. Arrivarono i carabinieri, la mamma non ha denunciato ma per una vicenda del genere si procede d'ufficio. Bisognava dunque capire che cosa era successo nella mente del giovane, che non aveva mai avuto problemi psichici e che con la madre aveva un buon rapporto. Almeno così è emerso da entrambi, nel corso delle indagini. La notte stessa fu portato in ospedale e sottoposto a tutti gli esami possibili, clinici e tossicologici. In passato, quando aveva vissuto all'estero, aveva preso per lo più cannabis ma ha smesso da tempo. Ora era tutto negativo. Rivoltando il ragazzo come un guanto, i periti — lo psichiatra Sergio Monchieri e il neurologo Paolo Costa — raccolsero anche dati relativi al suo passato. Da bambino gli era capitato di essere sonnambulo, cosa che gli esperti non collegano direttamente al disturbo dissociativo che hanno riconosciuto in lui, anche perché gli episodi sono terminati da soli. Al tempo stesso, però, hanno detto che il disturbo dissociativo è più frequente in chi soffre di sonnambulismo. E che il rischio di episodi dissociativi aumenta in condizioni di stress, abuso di sostanze, lavori notturni che possono sballare gli orari. Nel caso dell'imputato hanno sondato tutte le possibili ipotesi, dall'epilessia alle lesioni cerebrali, escludendole. Quello che il trentenne commise non si spiega nemmeno con un rapporto conflittuale con la madre, non risulta ci fosse. Anzi. Nè erano mai accaduti episodi simili, ma nemmeno altri che rasentassero la violenza. Secondo i periti, la probabilità che il disturbo dissociativo si ripresenti per l'imputato è la stessa che ha qualsiasi altra persona, e non necessariamente commettendo reati. Più semplicemente, per esempio, potrebbe trovarsi in un posto e per un breve lasso di tempo non rendersene conto. Da qui le obiezioni del difensore Paolo Maestroni alla richiesta del pm di una misura di sicurezza. È stato l'avvocato a chiedere il rito abbreviato subordinato alla perizia. Ad avviso del legale — ed evidentemente del giudice — manca la probabilità che l'imputato commetta un altro reato; non basta la mera ipotesi che possa accadere un nuovo episodio. Con un unico fatto che non si è ripetuto, manca anche l'attualità del pericolo. Per altro, il ragazzo non è stato mai arrestato né sottoposto a nessuna misura cautelare, nemmeno soft. Inoltre, è andato ad abitare altrove. Lavora. Una vita — anche per la legge — come tante altre.|2025-11-25|https://bergamo.corriere.it/notizie/cronaca/25_novembre_25/si-alza-di-notte-e-tenta-di-soffocare-la-madre-nell-infanzia-soffriva-di-sonnambulismo-trentenne-assolto-per-vizio-di-mente-c836adbc-7d0e-42e4-95cf-b7631aed7xlk.shtml
di Pietro Tosca Gli appuntamenti per il 25 Novembre: a Strozza una fiaccolata per Pamela Genini. A Bergamo le iniziative delle reti di quartiere 25 nov 2025 / Uno dei negozi di Treviglio che aderiscono alla rete «Punto donna» Ci sono camminate e fiori, fiaccolate e letture, momenti di riflessione e anche un corso di autodifesa. Sono tante, fra città e provincia, le iniziative per la Giornata internazionale contro la violenza sulle donne. A Treviglio, per prevenire la violenza di genere, viene lanciato «Punto donna», una rete di negozi in cui ci sono spazi sicuri dove trovare informazione, ascolto e orientamento. Un'iniziativa che parte non a caso oggi, ma che rimarrà attiva per tutto l'anno. «Abbiamo iniziato a lavorare a questo progetto nove mesi fa — spiega Milva Facchetti, presidente dell'associazione Casa delle donne di Treviglio — e lo abbiamo realizzato attraverso un lavoro in rete». Ad oggi hanno già aderito 23 negozi di Treviglio, tre di Cassano d'Adda e uno di Rivolta, oltre a due ditte, due banche, e la Polizia locale e i Servizi sociali del Comune di Treviglio, mentre gli studenti dell'Istituto superiore Zenale e Butinone hanno curato la parte grafica dell'iniziativa. «La violenza non si combatte solo quando esplode ma molto prima — continua Facchetti —. La prevenzione è un lavoro quotidiano, culturale e sociale. Per questo l'idea è stata portare l'informazione nei luoghi della vita a partire dai negozi e poi nelle aziende». Con i negozianti in particolare è stato fatto un lavoro di formazione. «Credo fermamente in questa iniziativa — spiega Francesca Ciocca, membro del direttivo dell'associazione dei commercianti di Treviglio e referente per loro del progetto —. Gli esercenti hanno deciso di mettersi in prima linea per contrastare la violenza sulle donne. Ogni negozio aderente esporrà una vetrofania mentre all'interno ci saranno persone formate e pronte ad accogliere chiunque richieda informazioni, indirizzando ai servizi della rete antiviolenza nella garanzia di un totale anonimato. Abbiamo già ricevuto altre richieste di adesione». «In questi 14 anni di lavoro sul territorio — fa il punto la vicesindaca di Treviglio Pinuccia Prandina — abbiamo fatto tanta strada ma ce n'è ancora da fare. Punto donna è un passo ulteriore nella direzione della prevenzione alla violenza di genere». Sempre in collaborazione con i commercianti, il Soroptimist di Treviglio oggi porterà in città la campagna «Orange the world» per colorare di arancione le vetrine. Gli appuntamenti continueranno questa sera con una proiezione allo Spazio Anteo. Alle 20.30 si potrà assistere con ingresso libero al film «Familia», di Francesco Costabile, candidato a otto David di Donatello. La serata sarà introdotta dall'avvocato Laura Rossoni e dalla psicologa Sabina Albonetti. Venerdì invece dalle 17 alle 19.30 nella palestra dell'istituto Oberdan in viale Merisio, promosso da International Police Training System, si terrà il workshop dimostrativo sulla difesa femminile «Donne al sicuro». In provincia uno degli eventi principali sarà rappresentato dalla fiaccolata per ricordare Pamela Genini, la ventinovenne uccisa dal suo ex il 14 ottobre a Milano. È prevista la partenza alle 20.30 dal sagrato della chiesa di Strozza con arrivo al cimitero, e includerà momenti di lettura e riflessione. A Bergamo ci sono le iniziative delle Reti di quartiere. In Borgo Palazzo ci saranno appuntamenti fino al 28 novembre. Oggi in diversi negozi ci sarà la distribuzione di rose rosse e poesie da parte degli studenti della Scuola primaria Ghisleri, e allo Spazio di quartiere «Coter» ci sarà un laboratorio costruzione scarpette rosse in stile origami (per le terze della «Ghisleri»). Domani alle 9 alla fermata Teb Borgo Palazzo camminata per deporre un fiore su alcune panchine rosse della città. Venerdì alle 16.45 nello spazio «Coter» «Pagina dopo pagina», letture per bambini dai 5 ai 10 (prenotazione a spazioquartiere.borgopalazzo@comune.bergamo.it e al numero 035.238.046). Le reti di quartiere di San Tomaso e Carnovali, in collaborazione con la Coop Ruah hanno organizzato due camminate che partiranno alle 9.45 al Parco Eolie di via Sardegna e al CTE di Carnovali con ritrovo alle 11 in via San Bernardino 77 (di fronte a Casa Amadei), dove ci saranno letture ad alta voce degli scolari, brevi video e attività di colorazione e scrittura sui marciapiedi.|2025-11-25|https://bergamo.corriere.it/notizie/cronaca/25_novembre_25/violenze-sulle-donne-a-treviglio-una-rete-di-negozi-con-spazi-sicuri-a-cui-rivolgersi-4d1c9001-e63b-4978-a0fd-76853fef7xlk.shtml
di Rossella Burattino Le agende sono piene di cene tra amiche, colleghi, compagne di Pilates. Anche la corsa ai regali è partita. Pierluigi Cocchini, ad di Rinascente: «Ormai il Natale è un progetto collettivo, un po' come la moda: ci piace prepararci, anticipare, costruire attesa» 24 nov 2025 / (Foto Marco Ottico/Lapresse) A Milano c'è un segnale preciso, un rito non scritto, che indica quando il Natale può ufficialmente cominciare: il momento in cui la Rinascente accende la sua facciata. Luci, installazioni, la doppia fila di passanti che si ferma a fotografare: è allora che la città capisce che si può dare il via alle danze. Le decorazioni del department store in piazza Duomo non sono soltanto un'attrazione, ma un semaforo. Verde, ovviamente. «Milano vive il Natale come un progetto collettivo, un po' come la moda: ci piace prepararci, anticipare, costruire attesa», spiega Pierluigi Cocchini, amministratore delegato di Rinascente. «Negli ultimi anni abbiamo visto crescere il desiderio di immergersi nell'atmosfera natalizia con qualche settimana d'anticipo. Le persone cercano bellezza, calore, momenti da condividere. E noi facciamo la nostra parte illuminando la città prima di tutti». Così, appena il maxi-albero della facciata appare, Milano accelera. La febbre delle luci e delle palline contagia anche le case private con un ritmo che sembra anticipare ogni stagione. Novembre è diventato il mese in cui molte famiglie iniziano a decorare la propria casa preparando alberi, ghirlande, presepi e postando «storie» su Instagram con la tazza di tè speziato in mano. «Si tratta di un cambiamento culturale – continua Cocchini –. Per chi vive qui il Natale non è una tradizione, è un linguaggio estetico, un modo per raccontare qualcosa di sé». In Rinascente, nelle ultime settimane, complice anche il Black Friday che fa da detonatore, le vendite di decorazioni registrano il primo picco serio. «L'idea che sia troppo presto è tramontata. A Milano, se vuoi addobbare casa a metà novembre, non sei più l'eccentrica del gruppo: sei quella che detta la tendenza», scherza l'ad di Rinascente. In città, a dominare la scena, c'è un'agenda natalizia che parte sempre più in anticipo. Si comincia con i «natalini»: le cene tra amiche, colleghi, compagne di Pilates. Sono gli appuntamenti paralleli alle feste ufficiali, spesso più sentiti delle cene aziendali e dei pranzi di famiglia. Si incastrano nelle agende già piene di novembre, perché dicembre — si sa — non basta mai. A dare ulteriore impulso a questa corsa al Natale anticipato c'è anche l'albero di piazza Duomo, arrivato il 18 del mese. Una data che per molti milanesi ha sancito il passaggio simbolico dal «troppo presto» all'«ormai è ora». E poi ci sono i preti. Sì, anche loro sono costretti ad anticipare. Con le parrocchie sempre più grandi e i fedeli che, tra trasferte e weekend lunghi, scappano dalla città, le benedizioni delle case iniziano già a metà novembre. Non più riti dell'Avvento, ma del «pre-Avvento», segno dei tempi di una metropoli che corre più veloce del calendario liturgico. Anche la scienza pare dare ragione a chi decora in anticipo. Uno studio pubblicato sul Journal of Environmental Psychology mostra che la casa in festa stimola emozioni positive, evoca nostalgia e può migliorare l'umore. Lo psicologo britannico Steve McKeown sostiene che il desiderio di immergersi nell'atmosfera natalizia derivi spesso dalla volontà di «tornare al bambino che è in noi», e che gli addobbi funzionino come un'ancora emotiva verso ricordi felici dell'infanzia. In più, il vantaggio sociale: ghirlande e luci esterne favoriscono rapporti più cordiali con i vicini perché comunicano disponibilità e solidarietà. Il risultato è che Milano vive un Natale lungo quasi due mesi: le vetrine si vestono di rosso e di oro e le pasticcerie trasformano i loro banconi in installazioni artistiche. La città sembra gradire: «C'è bisogno di leggerezza - conclude Cocchini -. Quell'ora in cui si passeggia guardando le luci ha un valore emotivo che oggi le persone cercano più che mai». E se a dare il via a questo mood è la facciata della Rinascente, poco importa che il calendario dica «manca ancora un mese». Per Milano, semplicemente, il Natale è già cominciato.|2025-11-25|https://milano.corriere.it/notizie/cronaca/25_novembre_25/a-milano-il-natale-e-arrivato-a-novembre-alberi-luminarie-natalini-al-ristorante-e-i-preti-hanno-gia-iniziato-a-benedire-le-case-df3fcd49-661f-45c2-9d39-e5425f334xlk.shtml
Il primo cittadino ha parlato di San Vittore in riferimento al suo intervento dal palco della Triennale, durante il quale si è soffermato sul tema della sicurezza come argomento politico. «Il punto è cosa non c'è in Italia - ha detto. - Di fronte a un crimine identificato ci sono due possibilità: o si avviano programmi di servizi sociali e pubblica utilità o uno deve stare dentro. I pm a Milano raramente firmano perché uno stia dentro perché non c'è posto nelle carceri. Non ci sono percorsi perché uno sconti la sua pena attraverso servizi di pubblica utilità e non ci sono carceri adatte al momento storico, che è un momento di gravità». Quindi ha aggiunto: «Le carceri sono senza dignità, sono vecchie, basta vedere San Vittore. Poi abbiamo il Beccaria che ha 50 posti, è solo maschile, è sovraffollato ed è stato 20 anni senza direttore. Possiamo buttarla sui sindaci e sulle città ma mi viene il dubbio che non si voglia risolvere niente. In ogni caso — ha concluso polemicamente Sala — non succede nulla, la sicurezza è ormai un bello spot elettorale, ma a qualcuno fa comodo così».|2025-11-25|https://milano.corriere.it/notizie/cronaca/25_novembre_25/spostiamo-il-carcere-di-san-vittore-fuori-dal-centro-di-milano-non-e-dignitoso-sala-rilancia-l-idea-del-parco-8c8b3da7-1206-4784-b1ea-8c2baed8exlk.shtml
di Fabio Paravisi Il deputato dem ospite di una serata organizzata dall'Associazione Italia-Israele. La manifestazione divide il Partito Democratico: la «netta contrarietà» di Gori, Carnevali, Gandolfi, Scandella e Casati I ProPal e i Giovani democratici contestavano Italia-Israele, ma i ProPal contestavano anche i Giovani democratici, che venivano contestati dal loro stesso partito. È la paradossale situazione che si è creata ieri sera a margine della serata «La pace è possibile?» alla Caversazzi con il deputato pd Emanuele Fiano, Luciano Belli Paci di Sinistra per Israele e il giornalista Gabriele Eschenazi. Una volta entrati gli 85 prenotati, il cancello è stato chiuso, e i quaranta ProPal sono stati confinati dalla polizia sul Sentierone insieme ai dieci giovani del Pd. Che, con l'appoggio del consigliere comunale Marco Previtali, hanno detto che «la sinistra non può dialogare con sionisti moderati , ma con gli antifascisti e gli antisionisti». Gli altri manifestanti li hanno accolti malissimo, dandosi il cambio per accusarli di voler «lavare la coscienza a un partito imperialista», e alla fine il segretario Lorenzo Lazzaris ha arrotolato la bandiera arancione. Ma nel frattempo i dieci ragazzi sono stati sconfessati dal loro stesso partito. Bergamo, Emanuele Fiano contestato da ProPal e Giovani democratici (sconfessati dagli istituzionali del Pd) / La sindaca Elena Carnevali a Palazzo Frizzoni con il deputato Emanuele Fiano In una nota Giorgio Gori, Jacopo Scandella, Davide Casati, Elena Carnevali (che ha ricevuto Fiano a Palazzo Frizzoni) e Pasquale Gandolfi hanno espresso la loro «netta contrarietà», oltre che «viva solidarietà nei confronti di Fiano»: si può certo «dissentire dalle sue posizioni», è la nota dei big del partito, ma «non è accettabile che la sua battaglia per Due popoli e due Stati , incentrata sui diritti del popolo israeliano e di quello palestinese, possa essere messa all'indice. Né che ad essere attaccata sia una figura come la sua che da sempre osteggia la violenza, interloquisce con i rappresentanti italiani dell'Autorità Nazionale Palestinese, viene riconosciuto come uomo di dialogo e di pace». Gori, Scandella, Casati, Carnevali e Gandolfi concludono ribadendo che «le posizioni di Emanuele Fiano e di Sinistra per Israele stanno e continueranno a stare a pieno titolo all'interno del Partito Democratico». «Il partito democratico è bello perché è vario», è stato il commento di Lazzaris.|2025-11-25|https://bergamo.corriere.it/notizie/cronaca/25_novembre_25/bergamo-emanuele-fiano-contestato-da-propal-e-giovani-democratici-sconfessati-dagli-istituzionali-del-pd-f6c6bf94-23c0-4cd7-a246-3d212e8d9xlk.shtml
di Rosella Redaelli Generazioni di monzesi sono passate dall'antico Albergo Ristorante Fantello. Tra loro i dirigenti del Monza Calcio compreso Adriano Galliani e moltissimi calciatori dagli anni Sessanta ad oggi Cassoeula e oss bus al Fantello, la locanda più antica di Monza aperta nel 1670, stessa proprietà da 95 anni / Il titolare Davide Villa serve ossobuco. La sua famiglia rilevò l'attività nel 1930 (Radaelli) «Cucina pronta a tutte le ore. Assortimento di vini in bottiglia. Stanze per viaggiatori e forestieri». Una pubblicità degli anni Trenta, appesa all'ingresso, racconta l'antico Albergo Ristorante Fantello di Monza. È proprio nel 1930 che Alfonso Villa rileva l'attività che però è ben più antica e risale con tutta probabilità al 1670, data della costruzione dell'edificio di via Mapelli, vicolo della città medievale tra l'Arengario e il Tribunale. «Tra queste mura — spiega Davide Villa, 60 anni, terza generazione di osti — c'è sempre stata un'attività di cucina e alloggio. Era una posteria , luogo di posta, come dimostrano gli archi in mattoni delle stalle dove venivano fatti riposare i cavalli nei lunghi spostamenti». Cassoeula e oss bus al Fantello, la locanda più antica di Monza aperta nel 1670, stessa proprietà da 95 anni / L'ingresso della locanda Fantello. Il nome deriverebbe dalla crasi tra fante e «purcell», il maiale alla base di tanti iatti La più antica locanda di Monza è anche un baluardo della cucina monzese e brianzola. Tutto secondo tradizione con piatti imprescindibili come il risotto alla monzese, l'orecchia di elefante, trippa, brasati con polenta e la cassoeula che spopola in questo periodo. Viene cucinata secondo l'antica ricetta di famiglia con la luganega «dop». Unica concessione ai tempi moderni l'abbinamento con lo champagne che secondo alcuni «sgrassa», ma i veri cultori si mettono a tavola dopo aver bevuto un bicchierino di grappa «che prepara lo stomaco». La cucina, «vegia scienza», diventa custode di memorie nei versi che a «El Fantell» ha dedicato il poeta e scrittore Carlo Milazzo in un'ode che si conclude con queste parole: Grazie Fantell/per vessig stà, e vessig ancammò/la tua presenza/la fa da Monscia storia. «La nostra forza — prosegue Villa — è proprio l'attaccamento alla storia e alle nostre tradizioni, da mio nonno Alfonso a mio padre Carlo non abbiamo ceduto alla tentazione di cambiare, anche negli anni in cui sarebbe stato più redditizio aprire una pizzeria». Il nome resta un mistero: l'insegna mostra un giovane fante con un maialino ai piedi. «Pensiamo sia stata una crasi tra fante e purcell che è alla base di molti piatti della tradizione». Una scala in pietra serena porta al piano di sopra con una ventina di camere, mentre nelle tre ampie sale del piano terra con gli archi in mattoni a vista e i paioli di rame appesi alle pareti c'è posto per 150 commensali. Generazioni di monzesi si sono attovagliati qui. Tra loro i dirigenti del Monza Calcio compreso Adriano Galliani e moltissimi calciatori dagli anni Sessanta ad oggi. «In famiglia siamo da sempre supertifosi 0 - spiega Villa che mostra una foto che lo ritrae bambino insieme alla squadra del 1977 tra Sanseverino e Ruben Buriani -. Quando il Monza ha conquistato la serie A abbiamo fatto una grande festa con l'allenatore Giovanni Stroppa, ma niente cassoeula solo perché a giugno è impossibile». Habitué a pranzo sono avvocati con studio nel centro storico, giudici, segretari comunali, ma anche attori e registi monzesi come Chicco Roveris e Alfredo Colina. Categoria a parte è quella dei sindaci che intorno ad un buon piatto di cassoeula sembrano tutti d'accordo senza differenze di partito. Nella sua personale classifica Villa mette al primo posto il leghista Marco Mariani come «miglior forchetta» seguito dal dem Roberto Scanagatti e dal forzista Roberto Colombo. «Dario Allevi preferisce i risotti e una cucina più light così come l'attuale primo cittadino Paolo Pilotto».|2025-11-25|https://milano.corriere.it/notizie/cronaca/25_novembre_25/cassoeula-e-oss-bus-al-fantello-la-locanda-piu-antica-di-monza-aperta-nel-1670-stessa-proprieta-da-95-anni-62c4204d-d4bd-4f0a-90f0-99f57a2e2xlk.shtml
di Giuliana Ubbiali L'uomo è accusato di violenza sessuale e stalking nei confronti di due donne. Accertamenti su telefonini e altri dispositivi dell'uomo. L'avvocato: valuteremo una perizia psichiatrica 25 nov 2025 / L'allestimento «Posto occupato» in tribunale, come gesto simbolico per le vittime di violenza Ha saputo di non essere la sola quando, di recente, ha ricevuto gli avvisi della Procura. Come persona offesa ha il diritto di partecipare, con un consulente, agli accertamenti tecnici irripetibili sui telefoni e sulle tracce di polvere bianca trovate nei porta pillole dell'arrestato. Questa donna, di 35 anni, ha preso il telefono e chiamato la sua avvocata Marcella Micheletti: «Ma allora non sono un caso isolato». Era «sotto choc», dice il legale. È la prima ad aver denunciato Marco Minardi, il bidello 34enne in carcere dall'inizio di novembre per violenza sessuale e stalking nei confronti di due donne. Era il 5 dicembre 2022, la seconda denuncia è del 2 ottobre 2025. Il bidello è accusato anche di aver narcotizzato le due donne con il Fentanyl, per «trattarle come oggetti» ha scritto la gip Federica Gaudino nel disporre il carcere, come chiesto dalla pm Giulia Angeleri dopo aver riunito il suo recentissimo fascicolo con quello precedente di un collega. Minardi negò con le due donne che sospettarono di essere state narcotizzate. Con la gip ha pianto e si è avvalso della facoltà di non rispondere, assistito dall'avvocato Gianluca Madonna. L'evoluzione di questa indagine dei carabinieri del Nucleo investigativo di Bergamo dipende anche da che cos'altro verrà trovato su cinque tra telefoni e altri dispositivi dell'arrestato. Su un cellulare aveva custodito un filmato a sfondo sessuale con la seconda donna che l'ha denunciato, lui in bella vista che posiziona il cellulare e lei inerme. Aveva anche le immagini della prima donna, nuda mentre dormiva. Lei si è ricordata solo a posteriori di essersi sentita «frastornata e senza forze» dopo aver trascorso la notte con lui. Si erano conosciuti su un sito di incontri e frequentati per tre mesi. Poi lei si era fidanzata e un anno dopo lui è rispuntato, tormentandola secondo la denuncia. «Ero sempre minacciata e ricattata, ho subito violenza psicologica e sessuale — ha fatto mettere a verbale —. Se non accettavo di vederlo, faceva del male a chi mi stava vicino». Nell'ordinanza si cita il danneggiamento agli pneumatici del furgone e dell'auto del nuovo compagno. «Mi ha obbligata a fare cose che non volevo fare — prosegue la querela —. Era ossessionato da me, voleva che stessimo insieme. Ogni giorno diventava più malato e ossessionato». Nell'accusa di stalking rientra anche l'hackeraggio del cellulare per controllare gli spostamenti e il contenuto. «Conosceva la mia galleria fotografica e i miei codici. Non avevo più il controllo della mia vita». Lei ha perso il lavoro e cambiato città. Al momento è dato conoscere solo la versione delle vittime e i primi riscontri di indagine «svelati» nell'ordinanza. Il 34enne potrà decidere di farsi interrogare dal pm, se lo vorrà. Nel frattempo è stato trasferito nel carcere di Cremona, che ha una sezione «protetti». I detenuti hanno un «codice» che disprezza i reati commessi contro donne e bambini. «È molto provato — lo descrive l'avvocato Madonna, che a breve tornerà da lui —. Faccio fatica a parlargli perché non è lucido. Sono emerse delle criticità, valuteremo se chiedere una perizia psichiatrica». Dopo l'arresto il 34enne è stato anche ricoverato in Psichiatria. «Non smetto mai di stupirmi in negativo. Non avevo ancora visto qualcuno che arrivasse a drogare le donne per approfittare di loro», commenta Micheletti, che segue da anni le vittime di violenze. Come una ragazza che le ha consegnato una sorta di diario del dolore. Lo scenario è diverso, qui l'accusato è il padre che dovrà affrontare un processo. La figlia scrive direttamente a lui. Pensieri senza filtri, potenti. «Mi hai fatto sentire sporca, sbagliata, colpevole. Colpevole di essere solo una bambina». Ancora: «Hai fatto della mia infanzia un luogo buio da cui scappo ancora oggi». «Mi hai tolto la possibilità di essere semplicemente bambina». Le frasi raccontano anche il suo percorso, prima di uscire allo scoperto. «Mi hai insegnato che il dolore può fare silenzio e il silenzio può uccidere». In silenzio, lei non è rimasta. «Oggi scelgo me. La vergogna la lascio a te». Le sue frasi testimoniano un riscatto interiore, al di là di come andrà il processo, che comunque non è mai secondario per le parti. «La mia voce è più forte della tua violenza. Io sono viva e tu non hai vinto». Forse, vorrebbe urlarglielo: «Il perdono non è un dovere e io non ti devo nulla. Sto guarendo».|2025-11-25|https://bergamo.corriere.it/notizie/cronaca/25_novembre_25/bergamo-il-bidello-in-carcere-per-le-violenze-una-delle-vittime-narcotizzate-aveva-un-ossessione-per-me-controllava-le-foto-sul-16e26399-6106-486a-99c9-b6e20a9fdxlk.shtml
di Silvia Seminati La consegna il 16 dicembre al Teatro Sociale, durante una seduta straordinaria del Consiglio comunale Bergamo, 5 medaglie d'oro e 10 benemerenze: tra i premiati Pagnoncelli, don Trussardi e Panattoni. Crippa, prevale il basso profilo / Da sinistra: Enrico Panattoni, don Roberto Trussardi e Nando Pagnoncelli Qualche sorpresa e diversi riconoscimenti alla memoria. Il Comune di Bergamo assegna cinque medaglie d'oro, tra cui una al sociologo e sondaggista Nando Pagnoncelli, e dieci benemerenze civiche. Una di queste ultime va a don Roberto Trussardi, direttore della Caritas diocesana dal 2018, come aveva proposto Ida Tentorio, capogruppo di FdI, con altri consiglieri di centrodestra. Non c'è invece tra i premiati Dario Crippa, figlio dell'assessora alla Pace Marzia Marchesi e tra gli attivisti della Global Sumud Flotilla arrestati a ottobre durante il viaggio verso Gaza e poi rilasciati. Per evitare condizionamenti, l'assessora non ha partecipato alla seduta di giunta in cui sono stati scelti i nomi. Ma di fatto la discussione non c'è stata: troppo imbarazzante premiare il parente di un membro della giunta e non se n'è fatto niente, per motivi di opportunità e per evitare critiche (anche perché la candidatura di Crippa non ha ricevuto sostegno ufficiale dalla politica). Le altre medaglie d'oro vanno alla Fondazione della Comunità Bergamasca (la nomination è arrivata dalla sindaca Elena Carnevali e dai suoi predecessori Giorgio Gori e Franco Tentorio), all'Ospedale da campo Ana (la proposta è di FdI), al Csi (sostenuto anche dall'assessora allo Sport Marcella Messina) e alla Comunità delle suore presente all'interno della sezione femminile del carcere di via Gleno (proposta da membri della maggioranza, inclusa l'assessora Marchesi). Quattro benemerenze vanno invece alla memoria. Una a Marco Dell'Oro, ricordato per il suo impegno giornalistico. Sarà benemerito anche Enrico Panattoni, scomparso nel 2013: è considerato l'inventore del gelato alla stracciatella. Benemerenza anche per Dario Gamba, morto a inizio novembre: fondò la catena di palestre SportPiù. A fare il suo nome è stato, per primo, il consigliere della Lega Alberto Ribolla. Benemerenza alla memoria anche per Angelo Bendotti, presidente per oltre vent'anni dell'Isrec: il suo nome è stato proposto da buona parte della giunta, oltre che dalla presidente del Consiglio comunale Romina Russo. Riceverà la benemerenza civica anche Anna Valtellina che, ancora oggi, a 87 anni, è una volontaria instancabile della Fondazione Armr Ets. Un'altra benemerenza andrà al Festival Danza Estate che è nato nel 1989 ed è dedicato alla diffusione della danza contemporanea. Anche il Coordinamento Provinciale di Libera, fondato nel 2000, riceverà la benemerenza civica dal Comune: a sponsorizzarlo, diversi esponenti della maggioranza cittadina. Benemerita sarà anche la Fondazione From, che è nata nel 2008 su iniziativa di alcuni medici guidati dal professor Tiziano Barbui: oggi promuove e coordina progetti di ricerca clinica ed è strettamente collegata dall'Asst Papa Giovanni. Un'altra benemerenza civica andrà a Gianluigi Trovesi, musicista, compositore e clarinettista tra i più importanti del panorama del jazz europeo. Il suo nome è stato proposto da alcuni consiglieri di centrodestra (Luca Nosari, Andrea Pezzotta, Danilo Minuti e Antonio Deleuse Bonomi), e da diversi musicisti, tra cui Tino Tracanna. I premi verranno consegnati il 16 dicembre, alle 18, al Teatro Sociale, durante una seduta straordinaria del Consiglio comunale.|2025-11-25|https://bergamo.corriere.it/notizie/cronaca/25_novembre_25/bergamo-5-medaglie-d-oro-e-10-benemerenze-tra-i-premiati-pagnoncelli-don-trussardi-e-panattoni-crippa-prevale-il-basso-profilo-454e4b21-e117-4f29-864a-83b5b8430xlk.shtml
di Vanna Toninelli Concerti da aprile a ottobre: il programma da Chopin ad Arvo Pärt. In città due location: Donizetti e Sociale 25 nov 2025 / Il pianista Josef Mossali L'Europa orientale e slava sarà al centro del 63° Festival Pianistico internazionale di Brescia e Bergamo «Oriente e Occidente - Da Chopin ad Arvo Pärt». Il pathos dei grandi compositori russi — Cajkovski, Rachmaninov, Prokofiev, Šostakóvic e Scriabin — affidato ad alcuni dei più grandi pianisti del panorama internazionale: Grigory Sokolov, Mikhail Pletnëv, Jan Lsisiecki, Lilya Zilberstein. Nel corso della presentazione, il direttore artistico del Festival Pier Carlo Orizio ha sottolineato «l'importanza della libera circolazione della musica e dei musicisti» e ha aggiunto: «Ritroveremo i volti familiari di molti compositori. Arvo Pärt, che è stato protagonista insieme a Beethoven del 44° Festival, oggi è tra i compositori viventi più eseguiti e amati dal pubblico». Tra le novità del Festival la durata, dal 27 aprile al 1° ottobre 2026, per regalare agli appassionati due concerti con le interpreti d'eccezione Yuja Wang, l'8 settembre al Donizetti, e Beatrice Rana al Teatro Sociale di Brescia il 1° ottobre. Sarà anche un'edizione nel segno di Gianandrea Gavazzeni, a 30 anni dalla scomparsa: il direttore d'orchestra, compositore e musicologo bergamasco verrà ricordato nella seconda parte del progetto «Vite Parallele», lo scorso anno dedicato ad Arturo Benedetti Michelangeli. Altre iniziative vedranno la luce dalla collaborazione fra il Festival e le Fondazioni Teatro Donizetti e Polli Stoppani. Un brano del maestro aprirà anche il concerto del 29 maggio. Sul palco del Donizetti l'orchestra «La Nota in più», nata nel 2004 da un progetto di Spazio Autismo di musicoterapia per bambini e giovani con disturbi dello spettro autistico. Come tradizione, oltre ai grandi si esibiranno giovani talenti. Fra i debutti 2026 il pianista uzbeko Behzod Abdurahimov, che Orizio ha definito un «supervirtuoso», vincitore della London International Piano Competition, e la 17enne Sophia Liu, con la Sinfonia Varsovia diretta da Pier Carlo Orizio. Due città, quattro location: il Donizetti e il Teatro Sociale in Città Alta per Bergamo, il Teatro Grande e il Sociale di Brescia. Il 27 aprile al Grande l'inaugurazione nella città della Leonessa e l'indomani al Donizetti con identico programma, il ritorno della pianista russa Eva Gevorgyan con l'Armenian National Philarmonic Orchestra diretta da Eduard Topchjan. Confermate anche la nuova edizione di «Uno sguardo al presente» in collaborazione con il Politecnico delle Arti, concerti «dei giovani per i giovani» e le conferenze sulla storia della musica e l'ascolto consapevole promosse dall'Università di Bergamo. A questo proposito la prorettrice Elisabetta Bani ha annunciato la pubblicazione degli atti di due convegni dedicati a Benedetti Michelangeli, quello del giugno scorso e quello svoltosi a Roma nel 2014, finora inediti. Restano ancora da svelare molti aspetti del cartellone, dal programma di Sokolov (si sa solo che suonerà sia a Bergamo che a Brescia) ai particolari di Festival e dintorni. Per i dettagli del programma, date e canali d'acquisto di abbonamenti, biglietti e carnet (in edizioni speciali per regali di Natale dal 1° dicembre). Tutte le info sul sito festivalpianistico.it.|2025-11-25|https://bergamo.corriere.it/notizie/cultura-e-spettacoli/25_novembre_25/festival-pianistico-internazionale-di-brescia-e-bergamo-edizione-nel-segno-di-gavazzeni-c2e82971-99d7-4f74-b34b-cced66607xlk.shtml
Il 25 novembre non è una data qualunque. È un giorno che porta con sé una storia di sangue, coraggio e memoria. La scelta risale al 1981, quando a Bogotá si tenne il primo incontro femminista latinoamericano e caraibico. 07 Marzo 2025 Come nasce Fu lì che si decise di dedicare un giorno alla lotta contro la violenza di genere, scegliendo il 25 novembre per ricordare il brutale assassinio delle sorelle Mirabal nella Repubblica Dominicana. Le tre attiviste – Patria, Minerva e María Teresa – vennero uccise nel 1960 dal regime di Rafael Trujillo per il loro impegno politico. Da allora, las Mariposas sono diventate un simbolo di resistenza e libertà. La ricorrenza Le Nazioni Unite hanno poi ufficializzato la ricorrenza nel 1999, trasformando quel giorno in una chiamata globale all'azione. Un invito a guardare in faccia una realtà che, nonostante anni di battaglie, rimane drammaticamente attuale: violenze fisiche, psicologiche, economiche, digitali; femminicidi che scandiscono il calendario; stereotipi che continuano a coltivare terreno fertile per gli abusi. Le storie Il 25 novembre non è fatto solo di slogan. È una lente che obbliga a osservare quello che spesso si preferisce non vedere: le case che non sono rifugi, i rapporti che diventano prigioni, i silenzi che isolano e consumano. È anche un giorno che restituisce spazio alle storie, alle voci che cercano ascolto e alle battaglie che chiedono continuità durante tutto l'anno. Le scarpe rosse Tra i simboli più riconoscibili della giornata ci sono le scarpe rosse. L'idea nasce dall'artista messicana Elina Chauvet, che nel 2009 realizzò a Ciudad Juárez un'installazione di decine di paia di scarpe femminili rosse per ricordare le donne scomparse e uccise nella città. Quelle scarpe vuote, in fila, divennero un colpo allo stomaco: raccontavano assenze, vite interrotte, nomi cancellati troppo in fretta. Il rosso, il colore del sangue e insieme della forza, è stato scelto per rendere impossibile lo sguardo distratto. Un gesto collettivo Da allora, quella fila di scarpe ha attraversato il mondo, trasformandosi in un gesto collettivo: un modo immediato per dire che ogni donna uccisa lascia un posto vuoto nella società. Un modo per rendere pubblico ciò che spesso resta confinato nel privato. Il 25 novembre è, in fondo, un esercizio di responsabilità. Chiede a istituzioni, scuole, media, famiglie e singoli cittadini di non limitarsi alla denuncia, ma di lavorare per cambiare cultura, linguaggi, abitudini. La prevenzione Perché la violenza non si combatte solo nelle aule dei tribunali: si previene molto prima, nelle relazioni quotidiane, nell'educazione affettiva, nella capacità di riconoscere e fermare i primi segnali. È un giorno che ricorda a tutti che la libertà delle donne non è un tema di parte, ma un indicatore di salute democratica. E che la memoria delle sorelle Mirabal, come le scarpe rosse in ogni piazza, ci chiede di non distogliere lo sguardo. Mai.|2025-11-25|https://www.repubblica.it/cronaca/2025/11/25/news/giornata_violenza_donne_perche_25_novembre_simbolo-425002714/
