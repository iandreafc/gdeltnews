Text|Date|URL
di Ruggiero Corcella Un'analisi dell'Istituto superiore di sanità su dieci anni di dati mostra che quasi un italiano su dieci è ancora suscettibile al virus. La maggior parte della trasmissione avviene tra adulti non immunizzati. La scuola, spesso percepita come epicentro della diffusione, ha inciso molto meno del previsto Morbillo, studio dell'Iss su Lancet: ecco perché l'Italia rischia nuove epidemie / (Getty Images) LEGGI ANCHE I numeri dello studio I ricercatori hanno analizzato quasi 15 mila casi notificati al Sistema Nazionale Integrato di Sorveglianza del Morbillo e della Rosolia dal 2013 al 2022 e oltre 700 episodi di trasmissione documentata. Il risultato è un modello matematico che fotografa con precisione le lacune immunitarie presenti nel Paese: nel 2025, il 9,2 per cento della popolazione rimane suscettibile, con livelli più elevati tra i bambini e tra gli adulti nati negli anni Ottanta e Novanta. È una fascia ampia, distribuita in modo eterogeneo sul territorio, e oggi rappresenta il vero punto debole della protezione collettiva. Un terreno che permette al virus di circolare e di generare nuovi focolai, come già accaduto prima della pandemia. Trasmissione sostenuta dagli adulti non vaccinati Uno degli aspetti più innovativi dello studio è la ricostruzione delle catene di trasmissione basata su 795 episodi in cui è stato possibile identificare con precisione chi avesse contagiato chi. Questo lavoro conferma ciò che i bollettini recenti lasciavano intuire: la maggior parte della trasmissione avviene tra adulti non immunizzati. Oltre l'88 per cento degli episodi ha origine in persone non vaccinate e un terzo coinvolge individui di età compresa tra 20 e 39 anni. La scuola, spesso percepita come epicentro della diffusione, ha inciso molto meno del previsto, con appena l'8,5 per cento dei contagi avvenuti in quell'ambito. Il virus circola soprattutto in famiglia, in comunità e in contesti informali, dove il contatto stretto tra persone non immunizzate facilita la trasmissione. Il tempo di generazione, calcolato in 11,7 giorni, indica che il virus mantiene un ritmo di diffusione costante e difficilmente controllabile se la quota di suscettibili resta elevata. Differenze regionali e rischio epidemico La stima del numero di riproduzione effettivo (Rₑ) per il 2025 varia da 1,31 a 1,78 nelle regioni italiane. Sono valori simili a quelli osservati durante i grandi focolai del 2017 e delle ondate del 2013-2019. L'Emilia-Romagna presenta uno degli indici più alti, spinto dalla presenza di adulti non immunizzati. L'Alto Adige combina basse coperture pediatriche a una quota significativa di suscettibili tra i più giovani, superando il 15 per cento nella fascia sotto i 20 anni. La Calabria, negli ultimi dati di sorveglianza, guida l'incidenza, seguita da Marche, Alto Adige, Lazio e Sicilia. Questa disomogeneità crea un mosaico complesso: alcune regioni hanno rafforzato la protezione nei bambini, altre mostrano difficoltàpersistenti nel garantire i richiami o nel raggiungere le fasce adulte. Il risultato complessivo è un Paese in cui il virus può trovare facilmente gruppi vulnerabili, soprattutto quando importato tramite viaggi internazionali. Casi in aumento e impatto sui più piccoli La crescita delle segnalazioni nel 2025 rende questo quadro ancora più concreto. Da gennaio a settembre sono stati registrati 459 casi, con un aumento evidente rispetto ai mesi precedenti e un picco di contagi a maggio, quasi il doppio rispetto ad aprile. Gli esperti attribuiscono parte dell'aumento ai movimenti legati alle festività primaverili e ai viaggi verso Paesi con epidemie attive. L'incidenza più alta si osserva nei bambini sotto i cinque anni, che restano i più vulnerabili alle complicanze. Ventidue casi riguardano neonati sotto l'anno di età, ancora troppo piccoli per essere vaccinati. Nel complesso, più della metà dei contagiati è stata ricoverata e circa un terzo ha sviluppato almeno una complicanza: epatite, polmonite, cheratocongiuntivite, insufficienza respiratoria o diarrea. Sono stati documentati anche tre casi di encefalite, due negli adulti e uno in un preadolescente, tutti privi di protezione vaccinale. Il ritorno del morbillo nel contesto internazionale La situazione italiana si colloca dentro un quadro globale segnato da un aumento significativo dei casi. In Europa, l'Organizzazione mondiale della sanità registra un incremento da 941 casi nel 2022 a oltre 42 mila nel 2023. Una parte consistente della recrudescenza è legata alla diminuzione delle coperture vaccinali durante la pandemia, all'interruzione dei servizi sanitari e alla crescente diffusione di informazioni non corrette sui vaccini. In diversi Paesi, come il Regno Unito, le autorità sanitarie hanno lanciato piani straordinari per recuperare milioni di bambini e adolescenti senza immunizzazione. Gli Stati Uniti stanno vivendo il numero di casi più alto degli ultimi vent'anni, con ricoveri e decessi in aree dove le coperture sono scese sotto l'obiettivo del 95 per cento. Si tratta di segnali che evidenziano come il morbillo possa tornare rapidamente a livelli elevati quando si allentano le difese vaccinali della popolazione. La strategia per evitare nuove epidemie Lo studio di Lancet Infectious Diseases indica con precisione cosa occorre fare per evitare che l'Italia torni a confrontarsi con migliaia di casi: migliorare la copertura vaccinale nei bambini, recuperare chi ha saltato la seconda dose e soprattutto realizzare campagne mirate per gli adulti non immunizzati. Le coorti nate tra gli anni Ottanta e Novanta rappresentano oggi la quota più critica e possono sostenere focolai anche in presenza di buoni livelli di vaccinazione pediatrica. Le differenze regionali richiedono interventi calibrati, capaci di rispondere alle specifiche lacune locali. A questo si aggiunge la necessità di una comunicazione chiara e continua sui benefici del vaccino e di un rafforzamento della sorveglianza, che negli ultimi anni si è dimostrata uno strumento essenziale per comprendere la dinamica della trasmissione.|2025-11-25|https://www.corriere.it/salute/malattie_infettive/25_novembre_25/morbillo-studio-dell-iss-su-lancet-ecco-perche-l-italia-rischia-nuove-epidemie-b59d8288-ad58-4efb-a2a1-5ee047d0bxlk.shtml
di Aldo Cazzullo Il Maestro invitato dal Papa: «Non sono un baciapile, con Prevost ci unisce Chicago» Maestro Muti, sei mesi fa, in un'intervista al Corriere, lei chiese a Papa Leone di riportare la musica sacra in Vaticano. «E il Papa mi ha invitato a dirigere un concerto in Vaticano il 12 dicembre». Il Papa legge il Corriere. «E conosce la straordinaria importanza della musica per il cristianesimo, e della Chiesa per la storia della musica». Cosa dirigerà? «La Messa per l'incoronazione di Carlo X di Luigi Cherubini: uno dei più grandi musicisti del suo tempo, ammirato e venerato da Beethoven e, come accade troppo spesso, quasi ignorato nel nostro Paese. Dirigerò l'orchestra di giovani che porta il suo nome, e che ho fondato vent'anni fa. Con il coro della Cattedrale di Siena». Carlo X è un re della Restaurazione. Non teme di passare per reazionario? «No. Non esiste musica di destra o di sinistra. Nei tempi bui è stato fatto uso di certa musica da parte di certe dittature, pompandola, sforzandola, amplificandola per dare un senso di potenza. Ma questo non c'entra nulla con la musica. A Firenze, per i cinquant'anni del Maggio, dirigerò la Messa da requiem in do minore che Cherubini diresse a Saint-Denis per la sepoltura dei corpi di Luigi XVI e Maria Antonietta. Restaurazione anche lì? No. Beethoven disse che, se un giorno avesse mai scritto una Messa da requiem, avrebbe avuto Cherubini come esempio». Lei quando ha diretto in Vaticano l'ultima volta? «In Sala Nervi, alla presenza di Benedetto XVI, grande amante della musica ed eccellente pianista e organista». Papa Francesco non amava la musica? «Non lo so. Certo, con il suo avvento non ci sono più stati concerti in Vaticano. L'ho incontrato una sola volta, quando venne in visita ufficiale allo Stato italiano. Il presidente Napolitano mi invitò. Gli dissi: Santità, non dimentichi quanto la Chiesa nei secoli ha fatto per la musica ». E lui cosa rispose? «Niente. Sorrise». Cos'ha fatto la Chiesa per la musica? «Tutti i grandi musicisti hanno composto musica sacra. La Chiesa ha dato un contributo enorme alla letteratura musicale per secoli. I martiri cristiani andavano incontro alla morte cantando. Papa Leone è un agostiniano, e uno dei motti di sant'Agostino era cantare amantis est : fare musica è proprio di coloro che amano, di coloro che sanno amare, che credono nell'amore. L'estate scorsa a Ravenna abbiamo invitato i cori non professionali: sono arrivati 3316 coristi (poi abbiamo dovuto bloccare le iscrizioni, di più non ci stavano) da tutte le regioni d'Italia, si sono pagati viaggio e albergo, non hanno chiesto nulla se non la gioia di riunirsi e cantare insieme, nel palazzetto dedicato a De André, per due giorni: cori verdiani, Macbeth, i Lombardi, Nabucco. Lo ripeteremo ai primi di giugno del 2026». Lei però dà una lettura severa del «Va, pensiero» del Nabucco. «Di come viene eseguito. Dovrebbe essere grave, sommesso, solenne, drammatico. Diventa veloce, concitato, compiaciuto. Fa venire in mente un altro va… . Lasciamo perdere. È come l'acuto del vincerò: non se ne può più. La nostra musica, nel nome del popolare , viene vilipesa. Dieci tenori messi insieme che gridano… Se l'opera è patrimonio dell'umanità, dovremmo rispettarla. Per questo ho fondato un'Accademia per giovani direttori d'orchestra, ora ospitata dalla Fondazione Prada, dove 600 persone al giorno per due settimane sono venute ad ascoltare le lezioni in cui preparo giovani direttori allo studio dell'opera italiana. In questo caso, Don Giovanni: la ritengo un'opera profondamente italiana, non solo per il testo di Da Ponte ma per l'ispirazione di Mozart». Papa Leone l'ha conosciuto? «Non ancora. Lo incontrerò nel giorno del concerto. È nato a Chicago, e dell'orchestra di Chicago sono direttore emerito a vita: è qualcosa che ci unisce». Lei è credente? «Sì. Non baciapile. Credo che esista un creatore e che esista un'energia spirituale nell'universo. Non avrebbe senso dirigere una Messa da requiem, Cherubini Mozart Verdi, senza credere che l'invocazione libera me de morte abbia un significato molto profondo. Devi credere in questi testi, che indicano l'eternità dell'energia spirituale che Dante chiama Amore, con la A maiuscola: l'Amor che move il sole e l'altre stelle». Dante dà una celebre definizione della musica. «Paradiso, canto 14: E come giga e arpa, in tempra tesa/ di molte corde, fa dolce tintinno/ a tal da cui la nota non è intesa,/ così da' lumi che lì m'apparinno/ s'accogliea per la croce una melode/ che mi rapiva, sanza intender l'inno». Come gli strumenti vibrano e producono un suono dolce anche per chi non distingue le note, così dai lumi che appaiono a Dante si raccoglie in croce una melodia che lo rapisce, anche se non la intende. «La musica non è comprensione; è rapimento. La musica è insondabile. Si va nel mistero. La musica non è un quadro, una statua, un libro. Non si vede, non si tocca. Non possiamo spiegarla e non possiamo comprenderla. La musica ci avvolge, ci stordisce, ci arricchisce. Penetra dentro di noi e ci rapisce. Non è importante conoscere. L'ignaro, il semplice, prova emozioni che magari il professionista o il critico musicale non prova. Sono nemico del competente . Spesso mette a disagio e intimidisce il non competente, che crede di trovarsi in una posizione di inferiorità perché non capisce . Non c'è nulla da capire, solo da ricevere. La musica non si ascolta con le orecchie, si ascolta con l'anima». Qual è il vertice della musica sacra? «Palestrina, il Virgilio della musica. Verdi cita Palestrina di continuo, anche perché usa il contrappunto non come i contrappuntisti fiamminghi, che arrivano sino a 15 voci, ma con una cantabilità tutta nostra, tutta italiana. Le Alpi sono una delle due prove dell'esistenza di Dio». Perché? «Perché hanno preservato una mediterraneità che ci appartiene». Qual è l'altra prova dell'esistenza di Dio? «Mozart. Ma io adoro anche Scarlatti, che ebbe grande influenza su Bach. Oggi noi conosciamo Bach, e non conosciamo Scarlatti. Ricordo quando eseguii il Salve Regina di Niccolò Porpora, uno dei padri della musica sacra, nella Sistina vuota, con Giovanni Paolo II collegato in tv nella sua stanza». Porpora? «La prima volta che lo eseguii a Vienna, i filarmonici si domandavano: chi è questo Porpòra? Risposi che innanzitutto si dice Pòrpora, e poi c'è una lettera in cui Haydn padre dice: io devo molto agli italiani, in particolare a Porpora. Mi sembrò di vedere i viennesi drizzare la schiena sulla sedia, assumere una posizione di rispetto. I musicisti italiani hanno dominato l'Europa: Cherubini a Parigi, Spontini a Berlino, Cimarosa e Paisiello a San Pietroburgo, Mercadante a Madrid. I musicisti italiani furono i primi a dare un'idea di Europa unita nel nome della musica». Oggi l'Europa è divisa. I grandi direttori russi vicini a Putin dovrebbero dirigere in Occidente o no? «L'arte è al di sopra di tutto. Se una persona è apertamente e tenacemente in favore di una dittatura, non lo si deve punire, ma lo si ascolta con un certo imbarazzo». La sua famiglia ha aiutato musicisti ucraini. «All'inizio della guerra mia moglie Cristina andò con due autobus ai confini dell'Ucraina, per portare a Ravenna musicisti e coristi del teatro di Kiev. Alcuni sono ancora qui, hanno cantato con me, altri hanno suonato il violino o l'oboe. Sia ucraini sia russi hanno una grande tradizione corale, la musica li accomuna. Il coro di Kiev ha chiesto di poter cantare in chiesa, e l'arcivescovo di Ravenna ha aperto loro la cattedrale. Mai stata tanto piena di fedeli come da quando la domenica gli ucraini intonano i loro cori meravigliosi. Questo dimostra il potere della musica, per credenti e non credenti». Lei però non è un grande estimatore della messa beat. «Per carità, si può fare tutto e il contrario di tutto. Ma lei vorrebbe paragonare il canto gregoriano a una strimpellata? (Muti esprime un'espressione di disgusto). Le composizioni liturgiche sono un'offerta a Dio. Ti elevano verso di Lui. Musiche superficiali, testi dozzinali, schitarrate non credo giovino molto all'elevazione. Papa Benedetto non le amava. Mentre una pagina di Palestrina, di Luca Marenzio, di Orlando di Lasso, oltre ovviamente al sublime gregoriano, può aiutare i fedeli a immergersi nell'atmosfera spirituale e mistica che ci avvicina a Dio».|2025-11-25|https://www.corriere.it/cronache/25_novembre_25/riccardo-muti-credente-intervista-b83a43f6-03f0-4ee8-8ec5-1e4341202xlk.shtml
Google ha svelato una compatibilità inedita: i Pixel ora scambiano file con iPhone grazie a un complesso reverse engineering È successo davvero. E non in una delle solite conferenze patinate, ma in una sera qualunque, quasi a voler sorprendere tutti: Google ha annunciato che i suoi Pixel 10 (qui la nostra recensione) sono in grado di inviare e ricevere file tramite AirDrop, dialogando direttamente con i dispositivi Apple. Una compatibilità che - sulla carta - nessuno aveva mai osato rivendicare apertamente. La parte più incredibile è che l'azienda di Mountain View ci è arrivata da sola, senza l'aiuto di Cupertino. E proprio per questo, ora, la partita si fa davvero interessante. La promessa è potente: un proprietario di Pixel 10 può condividere un file con un iPhone, un iPad o un Mac sfruttando Quick Share e agganciandosi alle reti di AirDrop. Non si tratta di una funzione nascosta negli esperimenti dei laboratori, ma di una soluzione ufficiale, verificata e distribuita tramite i Play Services. È un passo che cambia equilibri dati per scontati da oltre dieci anni: il recinto del «funziona solo tra prodotti Apple» non è più un fondamento intoccabile. Alex Moriconi, portavoce di Google, ha confermato che la funzione sarà inizialmente limitata ai Pixel 10, per poi arrivare «a un numero più ampio di dispositivi». Dietro la prudenza istituzionale, però, si intuisce la portata di un gesto che va oltre l'aspetto tecnico. È un messaggio. Ed è indirizzato chiaramente verso Cupertino. Interoperabilità con una condizione: tocca prima all'iPhone Il processo di scambio è sorprendentemente semplice, pur prevedendo un passaggio preliminare lato Apple: per ricevere un file da un Pixel, l'iPhone deve essere impostato in modalità «Tutti per 10 minuti». È quella finestra di accessibilità temporanea, introdotta da Apple negli ultimi anni per ragioni di privacy, che permette di accettare file da qualunque dispositivo nelle vicinanze. Una volta attivata, il Pixel 10 visualizza il dispositivo Apple all'interno di Quick Share come fosse un altro smartphone Android. L'utente invia, sull'iPhone appare la classica finestra di richiesta AirDrop, e il trasferimento parte. La stessa dinamica vale anche al contrario: un iPhone può inviare un file al Pixel 10 attraverso il normale pannello di condivisione. Il dispositivo Google deve essere visibile, l'iPhone avvia AirDrop, il Pixel riceve la richiesta. In un istante, la barriera storica dei due ecosistemi si scioglie in un gesto naturale. Per la prima volta senza soluzioni improvvisate, app intermediarie o server terzi. Quick Share parla con AirDrop Se la procedura per l'utente sembra nativa, dietro le quinte si muove un lavoro di reverse engineering impressionante. Perché - contrariamente a quanto molti hanno creduto per anni - AirDrop non è mai stato formalmente chiuso. Non è documentato, questo sì. Non è libero. Ma non è blindato da un punto di vista teorico. AirDrop è un mosaico: Bluetooth Low Energy per la fase di scoperta, Wi-Fi Direct per il trasferimento, e AWDL, l'Apple Wireless Direct Link, il livello proprietario che Apple utilizza per i collegamenti diretti tra i suoi dispositivi. Quel protocollo invisibile che alimenta anche Continuity, Handoff e tutti quei servizi che funzionano solo dentro l'ecosistema. Google è riuscita a ricostruire un bridge che replica il comportamento necessario affinché iOS riconosca un dispositivo come compatibile. Il Pixel si presenta tramite Bluetooth con l'AirDrop service UUID, fornisce una chiave pubblica effimera, annuncia il tipo di dispositivo e stabilisce un canale Wi-Fi Direct con le caratteristiche che AWDL si aspetta di vedere. Dopo l'handshake iniziale e il controllo dei metadati, il trasferimento può cominciare. È una danza di protocolli, di attese, di risposte. Una sincronia che nessuno aveva mai ricreato fino a oggi con questa precisione. Google punta tutto sulla sicurezza Nel lungo documento pubblicato da Google, più volte compare la stessa parola: «sicurezza». È evidente che a Mountain View sanno perfettamente quale sarà il primo argomento che Apple potrebbe usare per cercare di fermare questa nuova interoperabilità. E Google ha deciso di giocare d'anticipo. La soluzione, spiegano gli ingegneri, non è un workaround. Non è un trucco. Non è un mock del protocollo. È una implementazione reale, completa e multilivello, costruita secondo i criteri del Secure by Design, l'espressione che la stessa Apple usa da anni per descrivere la qualità dei propri prodotti. Per svilupparla, Google ha adottato un processo meticoloso: threat modeling preventivo, revisioni interne della sicurezza, audit di privacy e penetration test condotti dagli stessi team di sviluppo che hanno tentato di violare il sistema. Il canale di comunicazione è stato scritto in Rust, linguaggio sempre più utilizzato per implementazioni ad alta sicurezza grazie alla sua gestione rigorosa della memoria. È una scelta non solo tecnica ma simbolica: costruire un ponte verso l'ecosistema Apple usando un linguaggio che nasce proprio per evitare vulnerabilità tipiche dei protocolli wireless. Per chiudere il cerchio, Google ha chiesto una revisione indipendente a NetSPI, una delle più note aziende internazionali di sicurezza. Risultato: la soluzione è giudicata robusta, più stabile rispetto a molte alternative sul mercato e priva di leakage o logging indesiderati. Dan Boneh, professore a Stanford e autorità mondiale in crittografia, ha definito l'implementazione «un ottimo esempio di interoperabilità costruita correttamente». Un sigillo che non può passare inosservato. Le alternative già esistono, ma non così immediate La novità di Google colpisce anche perché arriva in un territorio dove soluzioni alternative esistono già da anni. Chi ha provato a muoversi tra ecosistemi diversi lo sa bene: c'è Blip, veloce, essenziale e sorprendentemente stabile; c'è LocalSend, che sfrutta reti locali senza server esterni e che negli ultimi anni è diventato quasi uno standard per chi vuole trasferimenti semplici e privi di tracciamenti; c'è PairDrop, basato sul browser e incredibilmente immediato. Tutte soluzioni apprezzate - e in molti casi più rispettose della privacy rispetto agli strumenti ufficiali - ma nessuna può essere nativa. Nessuna si integra nelle scorciatoie di sistema, nei menu di condivisione, nei gesti automatici di chi prende lo smartphone e pensa: invio una foto, fine. Google lo sa. E per questo è andata ben oltre la funzionalità: ha toccato un nervo scoperto dell'esperienza quotidiana. Una nuova era per la condivisione? Ciò che resta da capire è se questa sarà un'eccezione destinata a durare poco, o l'inizio di una stagione nuova in cui i dispositivi dialogano non perché appartengono allo stesso mondo, ma perché ne condividono un linguaggio comune. L'introduzione del Wi-Fi Aware in iOS 26 lascia intuire che Apple stia già pensando a come gestire questi temi in un futuro europeo sempre più regolamentato. Intanto, oggi, chi ha un Pixel 10 e un iPhone nello zaino può scambiare file senza pensarci troppo. È un gesto piccolo, quotidiano, ma è proprio lì che si misura il cambiamento: nelle abitudini, nell'immediatezza, in quel momento in cui smettiamo di chiederci perché non funziona e cominciamo a pensare che era ora che funzionasse. Google ha trovato la combinazione. Apple deciderà cosa farne. Ma la porta, ormai, non è più nascosta. Per non perdere le ultime novità su tecnologia e innovazione iscriviti alla newsletter di Login|2025-11-25|https://www.corriere.it/tecnologia/25_novembre_21/google-scardina-gli-iphone-ora-i-suoi-pixel-sono-compatibili-con-airdrop-da3969c6-eaad-4417-8d5c-ca7faddaexlk.shtml
di Manuela Porta Lo psicoterapeuta lancia l'allarme, segnalando un fatto successo alle elementari. «Immagini forti, le bambine hanno vomitato. La sessualizzazione precoce ha conseguenze sulla vita adulta: dobbiamo educare i maschi alle relazioni rispettose, il corpo delle donne non è disposizione del loro piacere» Bambini e club del sesso / (Getty Images) «Per la prima volta mi trovo davanti a una situazione che non so affrontare. Nella nostra scuola ci sono bambini di 9 anni che hanno creato il club del sesso . Chi vuole farne parte è obbligato a visionare materiale pornografico, rapporti orali, a tre, con uso di oggetti. Tutto questo è stato scoperto da una mamma: mi viene da dire maledetti i cellulari e maledetti gli adulti incoscienti che glieli comprano sempre prima. Alcune bambine manifestano disagio forte, oggi una ha vomitato per lo schifo provato davanti a quelle immagini, altre piangono». «Queste sono le parole di una collega che insegna alle elementari, ma sono tante le segnalazioni che mi arrivano da anni, a cadenza quasi settimanale» - spiega Alberto Pellai, psicoterapeuta dell'età evolutiva - «Spesso ricevo mail con richieste d'aiuto in cui un adulto rivela di sentirsi disorientato di fronte a ciò che ha scoperto esistere nella vita virtuale di uno studente o di un figlio. Il mondo digitale dai nostri figli viene gestito in autonomia. E con quell'autonomia, quando sono giovanissimi e inesperti, i nostri figli possono agire danneggiando loro stessi e gli altri: per esempio, facendo sexting, spinti dal desiderio di esplorare attraverso il proprio corpo o il corpo dell'altro ciò che hanno colto della sessualità. Noi specialisti assistiamo frequentemente a comportamenti sessuali in età precoce, motivati dal fatto che bambini e ragazzi sono molto confusi, molto eccitati, molto esplorativi. Si tratta di comportamenti che simulano ciò che accade in un abuso sessuale, anche se agiti tra soggetti di pari età, molto inesperti. Le conseguenze possono essere gravi, con effetti di traumatizzazione e di sessualizzazione precoce. Immagini spinte e pericolose possono avere forti ripercussioni sull'equilibrio psico-fisico dei bambini». Dottor Pellai, davanti a questa allarmante situazione i genitori cosa devono fare? «La prima cosa, la più importante, è che la famiglia smetta di mettere a disposizione in un'età precoce lo smartphone nella logica di aumentare il senso di protezione nei confronti di un figlio, immaginando che quel figlio sia più protetto e sicuro grazie alla geolocalizzazione e alla reperibilità istantanea che lo smartphone offre. Lo ha ribadito negli scorsi giorni anche la Società Italiana di Pediatria nelle sue raccomandazioni sull'uso del digitale: no allo smartphone prima dei 13 anni». I genitori si sentono più tranquilli con un figlio in casa con il telefonino che in giro esposto ai pericoli della vita reale. «Sì, ed è una falsa credenza. La cameretta spesso appare come il luogo più sicuro del mondo, in cui a un figlio non può accadere nulla di avverso. Questo atteggiamento è tipico di quei genitori molto preoccupati dell'incolumità fisica, ma che non si rendono conto che oggi ciò che più necessita di essere tutelato è l'incolumità psicologica. Come racconto nel mio ultimo libro, Esci da quella stanza, scritto con Barbara Tamborini, i rischi per i nostri figli non sono fuori nel mondo, ma dentro alle loro stanze, perché è proprio lì che può accadere di tutto e che tutti i limiti possono essere trasgrediti se il genitore non offre un accompagnamento e una supervisione della vita digitale di un minore, oggi più che mai necessaria». I pericoli arrivano dal digitale o anche ciò che una famiglia dice, o non dice, ha un peso? «A casa tutto ciò che ha a che fare con la sessualità resta ancora vincolato al codice del silenzio, rimanendo una questione di parole non dette . E questo silenzio aumenta la vulnerabilità dei figli, poiché nessun bambino – se mai si imbatte in situazioni connotate sessualmente che lo fanno sentire disorientato o a disagio – si sente capace di parlarne con un genitore che gli ha imposto il silenzio in questo ambito educativo». Siamo stati tutti esplorativi, crescendo, rispetto alla sessualità. «Sì, ma un tempo questa esploratività veniva a contatto con strumenti che offrivano risposte e immagini limitate. Oggi, invece, i bambini, facendo una semplice domanda a un motore di ricerca, si possono trovare con pochi clic a navigare in un sito pornografico. Le ricerche dicono che la metà delle prime incursioni di un minore in un sito pornografico sono il frutto della casualità e di una proposta di navigazione che il bambino riceve dall'online senza averla cercata. La sessualità è disseminata ovunque. Così, mentre la famiglia transenna tutto ciò che ha a che fare con il sesso trattandolo come un tabù, i nostri figli hanno accesso a un mondo virtuale che spalanca la porta a qualsiasi tipo di rappresentazione. Il dialogo tra genitori, educatori e minori oggi è più che mai fondamentale per aiutarli a capire che esiste una differenza enorme tra il sesso mostrato dalla pornografia e fare l'amore». Quali le ripercussioni a livello fisico e psicologico? «I bambini che vengono sollecitati sul fronte della sessualità possono diventare portatori di comportamenti di sessualizzazione precoce, poiché tutto ciò che vedono e assorbono non ha modo di essere metabolizzato e integrato in modo adeguato nei loro funzionamenti mentali, ancora immaturi. Sperare che il bambino sappia autolimitarsi quando entra a contatto con la pornografia è impossibile, soprattutto nel passaggio tra infanzia e preadolescenza, momento in cui la ricerca di eccitazione e sensazioni intense è particolarmente acceso. Quando in una classe, o in famiglia, si verificano comportamenti sessualizzati in età precoce è importante che si intervenga subito con azioni di natura educativa e preventiva, aiutando i più piccoli a comprendere il valore dei confini corporei, aspetto che tra l'altro è di importanza fondamentale per la prevenzione degli abusi sessuali sui minori. Inoltre, se un bambino si trova coinvolto in qualcosa che precocizza il suo ingresso nel mondo della sessualità, ne può derivare un trauma: la sua mente, raggiunta e pervasa da immagini ad alto impatto emotivo, può trovarsi in balia di qualcosa che non sa come metabolizzare e risolvere e quindi può produrre sintomi come mal di pancia, mal di testa, vomito». Come agire? «Tutti noi professionisti, insegnanti e genitori dovremmo intervenire aiutando i bambini a dare senso a ciò che la mente fa per difendersi da ci che ritiene inadeguato o pericoloso per il proprio equilibrio. Se il tuo cervello ti fa provare disgusto, fino a darti la sensazione di nausea, sta cercando di farti comprendere che la sessualità – che è una delle cose più belle che abbiamo a disposizione nella vita – è entrata nel tuo campo di esperienza dalla porta sbagliata. Se qualcuno ti ha forzato a vedere immagini o se tu stesso ti sei trovato a contatto con esperienze o immagini sessuali che ti hanno provocato disagio, significa che devi imparare a dire no, ad allontanarti da quelle immagini ed esperienze e a chiedere aiuto ad un adulto di riferimento. Perché nessun bambino deve permettere che una cosa bella entri invece nella vita di qualcuno in modo brutto e distorto, procurando dolore e disagio. È bene aiutare il bambino a comprendere che i sintomi che produce il nostro cervello sono difensivi, e alla luce di questa consapevolezza i bambini possono essere aiutati ad autodeterminarsi e a opporsi a quelle esperienze». APPROFONDISCI CON IL PODCAST Che conseguenze potrebbe avere nel rapporto futuro con le donne? «Il corpo femminile diventa un oggetto a disposizione del piacere maschile e l'abitudine sempre più precoce dei figli maschi di imparare norme sociali e attitudini verso la sessualità all'interno della pornografia è qualcosa che contrasta con il messaggio di prevenzione che invece noi abbiniamo a ogni esperienza educativa relativa alla prevenzione della violenza di genere». Gli ultimi dati Istat lanciano l'allarme: l'aumento della violenza contro le ragazze tra i 16 e i 24 anni, spesso da parte di un ex compagno, dimostra che una parte di giovani maschi rimane ancorata alla cultura del possesso sul corpo femminile. «È fondamentale educare i nostri figli a relazioni rispettose, rispetto ed empatia devono diventare delle competenze su cui noi genitori dobbiamo puntare, in modo che sia sempre parte integrante della loro vita, anche nei comportamenti sessuali con i loro partner». Ha senso, oggi, rimettere nella vita dei bambini e delle bambine anche valori come il rispetto per sé stessi e gli altri? «Dobbiamo favorire in tutti i modi la relazionalità vera , quella con l'amico del cuore, con il ragazzo o la ragazza che ti fa battere il cuore, con il gruppo dei pari con cui sperimenti l'appartenenza a qualcosa che ha caratteristiche totalmente diverse dalla qualità di relazione e dalle esperienze che vivi con mamma e papà e più in generale all'interno dei legami familiari. Purtroppo il mercato molto aggressivo, e una notevole inconsapevolezza di noi genitori, ha sdoganato nella vita dei minori strumenti potentissimi che li hanno allontanati dai compiti evolutivi che da sempre chi cresce deve imparare ad assolvere e li hanno immersi in un modo adultizzato dove tutto viene precocizzato e stimolato con modalità non fase-specifiche. L'aggressività con cui le piattaforme digitali entrano nella vita dei nostri figli non è solo un problema educativo, ma un vero e proprio problema di sanità pubblica. E in tutto questo, la mancanza totale di educazione affettiva e sessuale lascia i piccoli esposti a situazioni estreme ed eccitanti che non sanno gestire e che spesso li tengono in ostaggio». Per ricevere tutti gli aggiornamenti sul mondo di Figli&Genitori iscrivetevi alla newsletter di Figli&Genitori|2025-11-25|https://www.corriere.it/salute/figli-genitori/25_novembre_25/bambini-e-pornografia-alberto-pellai-club-del-sesso-a-9-anni-sul-telefonino-5f7a6cbf-a7d2-44d2-a4ff-7a97fd4fcxlk.shtml
di Valentina Baldisserri Chieti, il padre dei bambini in silenzio dopo una riunione dei neo rurali. Il vicino: «Mi viene da piangere, che ne sanno i giudici» Gli animali soli nel buio e il papà che non torna. «Sta male dalla rabbia» / La «famiglia del bosco» Dlla nostra inviata a Chieti «Quanti terremoti potenti ci sono stati qui in Abruzzo? Almeno due no? Mi dite come mai quel casolare non è mai crollato se è fatiscente, se non è stabile come dicono?». Osvaldo, è un abruzzese di quelli tosti, parla in dialetto per rafforzare i concetti. Nelle campagne di Palmoli ci è nato e ci vive. Ma è arrabbiato, ce l'ha con il mondo intero, anche un po' con i giornalisti («Forse non è un bene che siate qui») per via della storia che ha travolto i suoi vicini di casa Nathan e Catherine: «Cosa ne sanno i giudici della vita qui? Perché non vengono a vedere come siamo messi, con le strade dissestate, abbandonati dalle istituzioni?». Poi di colpo l'espressione burbera si trasforma in commozione: «Se penso a quei bambini portati via così mi viene da piangere. Perché io a quella famiglia voglio bene. A ogni Natale Catherine mi portava la torta di cioccolata che preparava. Lui mi dava una mano se serviva. I loro figli? Per me sono come i miei nipoti. Sempre sorridenti, felici. Prima qui c'era allegria, ora solo tristezza». Osvaldo se la prende pure con i social che «Raccontano fandonie. Devono lasciarli in pace». Poi se ne va brontolando. Il gelo Il freddo è pungente qui in contrada Mondola, il silenzio pesante. Non c'è nessuno nel casolare in pietra sulla strada che va a Palmoli. Un via via di telecamere e inviati, quelli sì. Tutti che attendono Nathan davanti al cancello in legno che sbarra l'ingresso. Gallipoli e Lee, l'asinello e il cavallo di proprietà della famiglia che vive nel bosco, vagano nervosi nel pezzo di bosco antistante la casa. Sembrano aver capito che la situazione è complicata, che forse i bambini, compagni di gioco, non torneranno tanto presto. Aspettano anche loro Nathan che fino a tarda sera però non rientrerà. «Si è rifugiato da amici a Chieti» ci dicono. Qualcuno sussurra che non sta bene questo papà rimasto solo, separato dai tre figli e dalla moglie Catherine. «Domenica notte si è sentito male, sarà la rabbia per gli ultimi avvenimenti», dice un amico. Niente interviste Niente più dichiarazioni. Nathan si è chiuso in una specie di silenzio stampa. Pare che ci sia stata una riunione delle comunità neo rurali che vivono lì intorno e che condividono la stessa filosofia di vita della famiglia anglo-australiana. E che abbiano deciso loro per lui. Silenzio da ora in poi: «Perché il clamore mediatico degli ultimi giorni potrebbe danneggiare la famiglia anziché aiutarla». In paese invece se ne parla eccome di questa storia che ha portato Palmoli, 850 abitanti circa a 7o0 metri di altitudine, sulle prime pagine di giornali e tv. Qualcuno è annoiato dalle domande dei giornalisti e protesta per l'invasione. La fruttivendola Ermelinda no. Lei racconta. Di questa famiglia «che non parlava bene l'italiano» e che «non si vedeva tanto spesso in paese. Catherine non dava tanta confidenza. Entrava in negozio e prendeva pane, frutta. I bimbi belli ed educati.Dispiace li abbiano allontanati dai genitori. Però — dice storcendo la bocca a mo' di critica — avrebbero dovuto accettare l'aiuto che gli aveva offerto il Comune. Potevano avere una casa qui, in paese. E poi nel weekend tornarsene nel bosco. Cosi invece hanno perso tutto». «Non è tutto perso» ribatte a distanza l'avvocato Giovanni Angelucci che continua la sua battaglia per riportare a casa Catherine e i tre bimbi. Nel ricorso che dovrà presentare tra pochi giorni, cercherà di rispondere punto per punto alle criticità espresse nel decreto del tribunale dell'Aquila. Una di queste è il bagno a secco posto all'esterno del casolare. I lavori Ieri Nathan ha firmato il progetto di ristrutturazione che servirà a costruire un nuovo bagno in casa, che garantisca condizioni igieniche migliori. È un primo passo, non sarà l'ultimo. Perché i giudici rivedano le loro decisioni, serve che i due genitori si ammorbidiscano su altri fronti, vedi l'istruzione. «Però non dite che l'istruzione parentale porta all'isolamento dei minori — dice Annalisa Vincenzi, vice segretaria Laif, l'Associazione istruzione in famiglia —. Ho due figli che come quelli di Nathan e Catherine, seguono l'unschooling. E non sono affatto isolati e asociali. E conosco bene Nathan e Catherine, due genitori bravissimi. Spero che i giudici lo capiscano». Del resto in questa storia che appassiona l'Italia e fa discutere, non c'è un solo punto di vista che vince. Intanto la petizione online ha superato le 150 mila firme.|2025-11-25|https://www.corriere.it/cronache/25_novembre_25/famiglia-bosco-chieti-padre-nathan-bambini-a286fd09-62d8-495e-91ab-d4412b5afxlk.shtml
Dalle strade ai luoghi delle istituzioni, oggi più che mai Palermo alza la testa e dice no alla violenza sulle donne. Lo fa con le luci che illuminano i Palazzi, con dibattiti e testimonianze drammatiche, come quella di Maria Concetta Zaccaria, la mamma di Sara Campanella, la studentessa uccisa a Messina da un coetaneo, e con il corteo di Non una di Meno che intende riportare la lotta su questi temi per le vie della città, rendendola zona fucsia per un giorno, in polemica con quelle rosse volute dall'amministrazione cittadina. Sono tante le iniziative che anche quest'anno animeranno una giornata di lotta simbolica, ma con lo spirito che ogni giorno dell'anno sia quello giusto per combattere ogni forma di abuso. La violenza, infatti, non è solo fisica. Un messaggio che ha animato anche l'iniziativa del violenzometro , lo strumento che da oggi viene distribuito nelle scuole superiori di Palermo per aiutare gli studenti a capire che la violenza può manifestarsi anche in forme e comportamenti diversi da quella fisica. Alcune iniziative di oggi vogliono abbattere i muri della marginalità e dell'isolamento, come quella che alle 9,30 porta nella sezione femminile del carcere Pagliarelli la rappresentazione de Lo stupro , il celebre monologo di Franca Rame. L'iniziativa resa possibile da Assostampa, Cetec di Milano e dal garante dei detenuti di Palermo, Pino Apprendi, con la partecipazione delle attrici della Casa museo Alda Merini di Milano Donatella Massimilla e Gilberta Crispino, si replica alle 11 ai Cantieri culturali alla Zisa in occasione dell'inaugurazione delle Panchine rosse , un simbolo, sì, ma permanente. Esponenti del mondo della giustizia, della psicologia e del sociale si incontrano oggi alle 9 all'aula magna della Pontificia Facoltà Teologica di Sicilia, mentre allo Steri, sede del rettorato dell'università, alle 15.30, si tiene un incontro per fare rete contro la violenza di genere. Tanti i dibattiti dentro le scuole: all'istituto Falcone di Palermo, allo Zen, si discute di violenza sulle donne insieme agli assessori Alaimo e Ferrandelli, proprio in un quartiere che spesso viene lasciato solo e ghettizzato all'indomani dei fatti di cronaca. L'educazione all'affettività nelle scuole è, invece, al centro dell'incontro che si tiene alle ore 16, all'Istituto Comprensivo Statale Sperone-Pertini, mentre si discuterà nei prossimi giorni, il 10 dicembre, di empatia nelle relazioni digitali e di prevenzione delle molestie online, al liceo Danilo Dolci , all'interno di uno degli hub del Progetto Rete di Invitalia, dedicati ai temi del femminile, al via oggi in tutta Italia. Al Tribunale di Palermo, alle 11, vengono inaugurate due stanze per l'ascolto protetto per accogliere e proteggere donne vittime di violenza o vulnerabili. I femminicidi che riempiono le pagine dei giornali, quando si spengono i riflettori, nella vita delle famiglie, lasciano dolore e silenzio. Vuole essere quindi un'iniziativa per non dimenticare il convegno previsto alle ore 15 all'Ars a cui partecipa la mamma di Sara Campanella, la studentessa dell'Università di Messina uccisa da Stefano Argentino, ma anche uno spazio di confronto su come la violenza sulle donne stia assumendo oggi forme nuove e non immediatamente riconoscibili. Sempre nel pomeriggio, anche a Palermo, davanti al Politeama, alle 17 si riunisce il corteo di Non Una di Meno che attraversa le vie del centro e che intende restituire luce non solo sui grossi numeri, ma anche su quel quotidiano sommerso, strutturale e normalizzato di cui è fatta la violenza di genere. Ecco perché la mobilitazione deve riguardare ogni ambito, e attraversa anche l'arte e la musica. Oggi si inaugura la mostra Com'eri vestita? , a Palazzo Conti Pilo di Capaci, mentre l'iniziativa del Brass Group chiude la giornata tingendo di rosso il Blue Brass — Ridotto dello Spasimo. Lo fa con Palco rosso , un esperimento di palco condiviso, dove musica e parola diventano strumenti di resistenza culturale, un antidoto alla violenza. E al silenzio che spesso la accompagna.|2025-11-25|https://palermo.repubblica.it/cronaca/2025/11/25/news/violenza_donne_corteo_dibattiti_eventi_palermo-425002761/
di Paolo Foschi Campania e Puglia al centrosinistra. Il Veneto al centrodestra: Carroccio al 36%, FdI al 18,7% Il centrosinistra mantiene la guida di Puglia e Campania, il centrodestra si conferma in Veneto: 2-1, questo il risultato dell'ultima tornata elettorale, esattamente speculare a quello segnato nelle scorse settimane dai partiti della maggioranza di governo che avevano vinto nelle Marche e in Calabria e perso in Toscana. Le regionali di autunno si chiudono quindi in parità. Ancora in calo l'affluenza: 43,6% il dato medio (5 anni fa era al 57,6%), con la Puglia al 41,8% (56,4% nel 2020), la Campania al 44,1% (55,5%) e il Veneto al 44,6% (61,2%). Non cambia quindi la bandiera issata sulle regioni al voto. Nel dettaglio, in Campania, finita l'era De Luca, l'asse 5 Stelle-Pd, dato favorito dai sondaggisti, ha respinto il tentativo di rimonta del centrodestra: il pentastellato Roberto Fico, ex presidente della Camera, si è imposto con il 60,7% dei voti, mentre il generale Edmondo Cirielli, esponente di spicco di FdI e viceministro degli Esteri, si è fermato al 35,6%. L'appoggio convinto della premier non è dunque riuscito a ribaltare la situazione: la lista Giorgia Meloni per Cirielli-FdI ha ottenuto un deludente 11,8%, Forza Italia il 10,9%, la Lega il 5,5%. Sul fronte opposto Pd al 18,7%, M5S al 9,2%, Casa riformista al 5,9% e Avs al 4,6%. Bene le liste civiche, con A testa alta all'8%. In Veneto il centrodestra ha dominato il voto con Alberto Stefani, 33 anni, vicesegretario leghista: con il 64,4% raccoglie l'eredità di Luca Zaia, mentre Giovanni Manildo, Pd, si è fermato al 28,9%. Il medico no vax Riccardo Szumski, che ha fatto un campagna elettorale contro la destra e contro la sinistra ha preso più del 5%. Nel derby interno al centrodestra, la Lega, grazie anche al traino del governatore uscente Luca Zaia, ha superato il 36%, con FdI al 18,7% e Forza Italia al 6,3%. Tutto secondo le previsioni anche in Puglia: Antonio Decaro, europarlamentare Pd con record di preferenze al Sud e apprezzato ex sindaco di Bari, è volato al 64,1%, lasciando al 35% l'imprenditore Luigi Lobuono, centrodestra, già candidato sindaco a Bari nel 2004 sconfitto da Michele Emiliano, oggi governatore uscente. Il Pd ha incassato il 25,9%, nonostante l'erosione di voti da parte delle liste civiche (Decaro presidente al 12,7% e Per la Puglia all'8,6%). Il Movimento 5 Stelle ha preso poco più del 7%. Dall'altra parte, FdI al 18,7%, Forza Italia sopra il 9% e la Lega all'8%. APPROFONDISCI CON IL PODCAST «Uniti si stravince, la vera sconfitta di oggi è Giorgia Meloni»: questo il commento di Elly Schlein, segretaria del Pd. Per la premier Giorgia Meloni, invece, la vittoria di Stefani «è il frutto della credibilità del centrodestra». «I risultati di Campania e Puglia, dopo la Toscana, dicono invece che l'alternativa c'è, da casa riformista fino alla sinistra. E questa alternativa, quando è unita, vince» ha commentato Matteo Renzi, Italia Viva. Secondo Giuseppe Conte, in Campania «ha vinto chi non si è rivoltato dall'altra parte di fronte alle difficoltà di famiglie e imprese, chi non dice che va tutto bene, chi ha saputo ascoltare». Per Antonio Tajani, Forza Italia, «la situazione rimane quella che era prima, con tre regioni dove la sinistra si è confermata e tre regioni dove il centrodestra si è confermato. In più la Val d'Aosta, dove Forza Italia è entrata al governo e ha sostituito il Pd. Quindi diciamo è finita 4 a 3». Matteo Salvini ha invece commentato con orgoglio il successo in Veneto: «Vince la squadra». La newsletter Diario Politico Se vuoi restare aggiornato sulle notizie di politica iscriviti alla newsletter Diario Politico . E' dedicata agli abbonati al Corriere della Sera e arriva due volte alla settimana alle 12. Basta cliccare qui.|2025-11-25|https://www.corriere.it/politica/25_novembre_25/elezioni-regionali-campania-puglia-veneto-risultati-definitivi-6011382c-df3c-4a40-a71d-7fdc3cd61xlk.shtml
di Francesco Battistini I sopravvissuti agli eccidi: «L'impunità è un via libera per nuovi massacri». Lo scrittore Portnikov: ma Putin accetterebbe la pace? DAL NOSTRO INVIATO KIEV - 2.360 chilometri e un sacco di cose dividono Bucha da Ginevra. L'abisso nero della guerra dal bianco delle cime alpine. Domenica mattina, mentre in Svizzera si cominciava a discutere di piani americani ed europei, i sopravvissuti di Bucha entravano nella chiesa di Sant'Andrea Apostolo e non potevano non guardare, come ogni santo giorno dal marzo 2022, la tomba comune proprio di fianco al sagrato, dove ancora non riposano i loro morti. Nelle fosse ardeatine ucraine non si può seppellire così, con un colpo di vanga, il primo grande eccidio ordinato da Vladimir Putin: padre Andrij Halavin, celebrata la messa, è uscito e ha parlato a nome di tutti. Poche frasi, ben scandite. Solenni. Perché le sentissero alla Casa Bianca, al Cremlino, sulle Alpi del Giura e nelle coscienze del mondo: «L'amnistia per i russi che ci hanno massacrato — ha detto — è un via libera. Significa che si può continuare a bombardare, a torturare, a giustiziare. Con la certezza che non accadrà nulla». L'impunità non passa, non qui: «Vogliono il perdono per tutti i crimini di guerra? — l'urlo d'una madre, Vira, 66 anni, che ha perso il figlio Andrij —. È orribile! Lasciateli venire qui! Lasciate che Trump venga qui con la sua famiglia. Vedano il nostro dolore. E forse, allora, cambieranno idea». Ridere piangendo Se è vero che si fa pace dopo aver fatto giustizia, a Bucha i punti dell'accordo potranno essere 28, 26, 19 o mille: è come se valessero zero. Perché si sa chi torturò e uccise. E a Ginevra vogliono che i carnefici, in pace, se ne vadano; che le vittime, in pace, si mettano il cuore. «Stiamo ridendo di questo cosiddetto Piano», è sarcastico M. H., un capitano di brigata che lavora al ministero della Difesa. Ridere piangendo: difficile trovare voci entusiaste. Pure a Kiev, che da Bucha dista 60 km, si è lontani dalle discussioni sui confini, la Nato, gli asset russi, la neutralità. «È solo una trappola politica preparata da Putin», dicono duri i sodali dell'ex presidente ucraino Petro Poroshenko, acceso oppositore di Volodymyr Zelensky: «Ci siamo finiti nel modo peggiore, con un team negoziale imbarazzante. Che ci faceva a Ginevra uno come Andrij Yermak? Molte di quelle proposte sono inaccettabili in entrambe le versioni, europea e americana. Accettarle, significa tradire il mandato. E demolire la fiducia internazionale». In realtà, commenta Korbinian Leo Kramer, columnist del Kyiv Post, non tutto è da buttare e «questa pressione almeno ha coagulato molte simpatie intorno a Zelensky, che ora tenta di rafforzarsi». APPROFONDISCI CON IL PODCAST Però anche Vitalij Portnikov, scrittore molto letto, si sente in trappola: «Sì, ci stanno infilando in una falsa scelta, tra capitolare e arrenderci. Con una discussione sui piani di pace che serve a tutti: chi per non parlare della corruzione, chi per dimostrare che Zelensky è inadeguato, chi solo per dire che non ha più forza e bisogna accettare qualsiasi condizione… Scompare il punto fondamentale: Putin l'accetterebbe, una pace? Sappiamo tutti che non gl'interessa negoziare. A meno che questo non sia un pretesto per continuare la guerra o evitare nuove sanzioni. Se uno è davvero interessato, prima di trattare vuole un cessate il fuoco: si fa così in tutte le guerre. Ma lei la vede, questa volontà?». Scetticismo, dunque: «Questi negoziati faranno la fine del famigerato accordo sulle terre rare. Li stanno conducendo solo perché l'inviato russo Kirill Dmitrev, sperando d'evitare sanzioni sul petrolio, ha messo una bozza idiota sotto il naso dell'inviato americano Steve Witkoff. E perché uno zelante collaboratore di Donald Trump ha portato la bozza in Sala Ovale, per lusingarne la vanità. Appena si parleranno sul serio, Trump e Zelensky, questo accordo fallirà. E non perché non lo firmeranno loro due, ma perché non lo firmerà mai Putin. Uno che si convince alla pace solo quando non può più continuare la guerra: in quel momento, non avrà bisogno di Trump né d'altri, per desiderare una tregua». Ilya Ponomarev, l'unico parlamentare russo che nel 2014 votò alla Duma contro l'annessione della Crimea, conosce bene Putin e concorda: sarà sempre e soltanto lo zar a decidere che cosa, e quando, firmare. Ponomarev è scappato da Mosca, oggi è cittadino ucraino. Con l'aria che tira a Kiev, preferisce starsene in America. «Non mi chieda che cosa penso di quest'accordo», fa il prudente: «Ho capito solo che si sta facendo un sacco di rumore. Ed è un rumore che fa comodo a tutti: a Trump che vuole un risultato, a Putin che vuole prender tempo e pure a Zelensky, che vuole un po' di silenzio sugli scandali».|2025-11-25|https://www.corriere.it/esteri/25_novembre_25/ucraina-piano-di-pace-bucha-546c3c75-a66b-4ec0-83cd-92c958537xlk.shtml
Esistono concetti e marchi che, complice il loro straripante successo commerciale, finiscono per essere indissolubilmente legati all'interno di un binomio univoco nell'immaginario collettivo comune e popolare: lo è stata PlayStation con i videogiochi, Scottex con la carta da cucina e…Windows con i sistemi operativi per personal computer. Alzi la mano chi, vuoi per lavoro o a scuola, non abbia mai avuto a che fare con il sistema operativo di Microsoft. Ben pochi, probabilmente: come una falce che non fa distinzioni e tutto miete, nel corso di quattro decenni Windows ha pressoché toccato ogni generazione, dai baby boomers ai gen-Z di oggi. Di acqua (e bit, tanto per restare in tema) sotto i ponti ne è decisamente passata da quel lontano 20 novembre 1985, data in cui Microsoft lanciò la prima, embrionale versione del suo sistema operativo in quel di Redmond (Stati Uniti). Per celebrare i suoi 40 anni, abbiamo dunque deciso di ripercorrere alcuni dei momenti più salienti di Windows, tra le vertiginose ascese degli anni '90 e gli scivoloni altrettanto ripidi dei primi anni 2000.|2025-11-25|https://www.corriere.it/tecnologia/cards/windows-compie-40-anni-la-storia-del-sistema-operativo-piu-famoso-di-sempre-tra-picchi-e-scivoloni/le-finestre-che-conoscono-tutti_principale.shtml
di Redazione Scuola Sono previste più di 40 aule, oltre a laboratori e officine. Il nuovo edificio di quattro piani, voluto da Ferrari in collaborazione con Fondazione Agnelli e enti locali, verrà inaugurato nel 2029 per il centenario della scuderia Ispirare e formare le future generazioni di innovatori nell'ambito della tecnologia e dell'automotive. E' questo l'obiettivo del nuovo polo educativo che Ferrari ha deciso di progettare a Maranello. Sorgerà nel 2029: si chiamerà M-TECH Alfredo Ferrari e darà vita a un ecosistema di apprendimento continuo, sviluppando un programma di formazione tecnica e professionale che unisce educazione e industria. Un programma che includerà anche una scuola pubblica, che sarà costruita e donata alla comunità. L'ambizione è generare un impatto positivo sul territorio e sull'intero settore dell'automobilismo, attraendo studenti a livello nazionale e internazionale. Il programma formativo e il progetto del nuovo edificio, firmato dallo studio di architettura Labics, sono stati presentati oggi presso la sede del Cavallino Rampante dal Presidente di Ferrari e di Fondazione Agnelli, John Elkann, insieme al Presidente della Regione Emilia-Romagna, Michele de Pascale, al Presidente della Provincia di Modena, Fabio Braglia, e al Sindaco di Maranello, Luigi Zironi. Il finanziamento del complesso è reso possibile da The Ferrari Foundation, una public charity statunitense, impegnata nella creazione di progetti educativi inclusivi. La palestra pubblica verrà realizzata grazie a fondi stanziati dalla Regione Emilia-Romagna. «M-TECH Alfredo Ferrari rappresenta un impegno concreto per il nostro territorio - ha detto Elkann -. Seguendo l'esempio di Enzo Ferrari, che a Maranello fondò una scuola per la formazione tecnica, vogliamo portare avanti la sua visione lungimirante nella convinzione che l'istruzione sia la chiave per costruire un futuro migliore». «L'Emilia-Romagna è terra di motori, innovazione e talento - ha commentato De Pascale -. Formare i nuovi professionisti dell'automotive e delle tecnologie avanzate significa rafforzare la competitività del nostro territorio, attrarre giovani da tutta Italia e dall'estero e proiettarci tra i protagonisti dell'industria dell'innovazione a livello globale». Il nuovo polo offrirà una proposta inclusiva e articolata, dalla scuola secondaria di secondo grado ai percorsi di specializzazione universitaria, fino alla formazione continua per i lavoratori. Gli istituti e i programmi di formazione ospitati al suo interno saranno i seguenti: Istituto tecnico di istruzione superiore «Alfredo Ferrari» di Maranello: scuola pubblica fondata e donata da Enzo Ferrari, oggi frequentata da circa 800 studenti. Le materie spazieranno dalla progettazione CAD alla diagnostica, dalla robotica all'elettronica e all'automazione, includendo inoltre la meccanica sia nelle sue applicazioni più tradizionali sia in quelle più avanzate, come l'additive manufacturing. MUNER (Motor Valley University of Emilia-Romagna): l'associazione svolgerà attività avanzate di progettazione meccanica e simulazione, con workstation di ultima generazione, software professionali e dispositivi per la modellazione CAD/CAM. ITS Maker Academy: corsi post diploma caratterizzati da una didattica laboratoriale avanzata, già oggi ospitati presso l'Istituto A. Ferrari. Corsi di aggiornamento e di riqualificazione professionale: l'offerta formativa continua sarà estesa anche ai tecnici già inseriti nel mondo del lavoro che vogliono accrescere le proprie competenze. La costruzione di M-TECH Alfredo Ferrari prenderà il via all'inizio del 2027 e si concluderà nel 2029, per il centenario della Scuderia Ferrari. Il complesso si estenderà su un'area di 32.000 mq a Maranello, dove prenderà il posto di uno stabilimento in disuso, senza consumo di suolo. Sono previste più di 40 aule, oltre a laboratori e officine, distribuite su quattro piani e organizzate attorno ad aree comuni. Gli spazi comuni prevedono un auditorium, una caffetteria e una biblioteca, accessibili al pubblico per eventi e attività culturali. Attraverso ulteriori interventi, il complesso si arricchirà anche di una palestra pubblica e di una foresteria. Il progetto vincitore rappresenta un esempio di applicazione concreta delle ricerche della Fondazione Agnelli sull'edilizia scolastica, sviluppate attraverso il progetto «Torino fa scuola», il relativo Rapporto di ricerca e le «Linee guida per progettare, costruire e abitare le scuole del futuro», elaborate per le nuove scuole finanziate dal PNRR. L'edificio si ispira a principi educativi innovativi, mirati a favorire una pluralità di approcci didattici e a promuovere il benessere di chi lo abita.|2025-11-25|https://www.corriere.it/scuola/secondaria/25_novembre_19/m-tech-alfredo-ferrari-il-nuovo-polo-educativo-di-maranello-per-i-professionisti-dell-automotive-di-domani-5f4809fd-e473-47d1-b535-80efb631axlk.shtml
di Chiara Maffioletti I due figli di Cristiano Ardenzi, Camilla e Matteo, hanno voluto condividere qualche ricordo personale della nonna Ornella Vanoni Per tutti era un'artista straordinaria, ma per Matteo e Camilla Ardenzi Ornella Vanoni, scomparsa venerdì sera, era, semplicemente, la nonna. Una nonna orgogliosa dei suoi nipoti, li chiamava «i miei tesori», e loro lo erano di lei. Poco più che ventenni, in chiesa, prima del funerale, sono stati loro a stringere le mani e ricevere gli abbracci dei tanti amici della nonna. Quelli di una vita, come Lavezzi o Vecchioni, ma anche i più recenti, perché tra le infinte qualità di questa donna magica, c'è stata anche la capacità di costruire e alimentare relazioni sempre nuove. Camilla, anfibi neri ai piedi e una cascata di lunghi dread biondissimi, e Matteo, in un elegante completo scuro: gli stessi lineamenti e due modi di essere, almeno per quello che si potrebbe pensare osservandoli, molto diversi. Durante la cerimonia sono stati seduti in prima fila vicino al loro papà, Cristiano Ardenzi, unico figlio della cantante, nato nel 1962, che anche nel giorno del suo saluto ha scelto la strada percorsa per tutta la vita, quella del silenzio e della riservatezza. Una scelta forse obbligata dopo che lo spettacolo e la popolarità hanno contribuito a togliergli quello che desiderava di più: la presenza di una madre quando era piccolo. Ieri ha scambiato poche parole, solo con le persone più care. Lo sguardo serio e fiero. È rimasto seduto, vivendo la cerimonia in intimità nonostante la folla. Più volte ha osservato la bara, ricoperta di allegri fiori gialli, il colore preferito della sua mamma. Ma ha lasciato che fossero i suoi figli a dedicare l'ultimo pensiero alla loro nonna. Anzi, nonnina. Il primo a parlare dal pulpito è stato Matteo. Con la voce spezzata dall'emozione l'ha chiamata proprio così: «Nonnina mia, sei stata un'artista grandiosa, una mente irriverente... una persona forte e indipendente». Per lasciare poi spazio al racconto di quello che questa «icona» era per lui e solo per lui: «Quando ero piccolo mi facevi ghirighiri prima di dormire e poi quando ti accompagnavo a qualche evento mi presentavi come il tuo fidanzato, mi facevi ridere così tanto». Emozioni e ricordi: «Nonna mi chiamava ogni giorno per chiedermi come stessi, e rispondeva ai miei messaggi un secondo dopo che avevo già risposto io. Era quella che minacciava di diseredarmi quando fallivo un esame all'università, che mi chiedeva cosa avessi fatto e di Tic Tic (TikTok, ndr)». Spenti i riflettori, scesa dal palco, Vanoni era una nonna affettuosa e attenta, che chiedeva al nipote di raccontarle per filo e per segno anche le sue litigate con la fidanzata: «Mi domandavi: E lei cosa ha risposto? e poi ti sbellicavi». Momenti teneri e vividi, che sono diventati commozione per la consapevolezza che appartengono ormai al passato. «Te ne sei andata senza dirmi nulla. Così, all'improvviso. Ogni tanto mi dicevi: Amore, prima o poi dovrò morire, lo sai, vero? . Ma io, io non ti ho mai creduta davvero. Oggi siamo tutti qui per te, e capisco più che mai come l'essere tuo nipote mi abbia definito come persona e di come l'averti nel mio mondo mi abbia aiutato a scrivere il mio ruolo in questa tragicommedia che è la vita... senza il tuo sguardo da bambina oggi, nel bene e nel male, faccio fatica a immaginare il domani. Ma ci proverò, te lo prometto, a dare sempre il massimo per le persone che amo. Era la cosa che più apprezzavi di me. Ciao nonna. Ti voglio bene e mi manchi». Dopo di lui, ha parlato la sorella. La voce era più ferma, è stata più sintetica, anche se ogni parola è parsa un macigno. «Cara nonna, eri una musa. L'amavamo tutti e tutti volevamo essere amati da lei. Quando mia nonna ti amava il mondo si dipingeva di colori più vivi e quando puntava i fari su di te ti faceva sentire quella sua grandezza dentro, ed eri grande e speciale anche tu. Per questo ,quando questi fari si spegnevano, ne si sentiva la mancanza e ci si sentiva piccoli. Porto una parte di te dentro di me. Grazie per l'amore che mi hai dato, per sempre. Eterna», ha detto. Poi una pausa. E nel silenzio attento della chiesa, la giovane ha recuperato tutto il coraggio del mondo e intonato due versi di Senza fine: la voce come un soffio, la stessa grazia della nonna. Un gesto forte e pieno d'amore che ha emozionato tutti, terminato in un lungo abbraccio tra i fratelli e da un bacio da parte del padre, ma dato solo quando erano tornati a sedersi. Poi Matteo e Cristiano hanno aiutato a portare fuori la bara, Camilla dietro di loro. L'organo ha suonato Ma mi , poi un ultimo lungo applauso a un'artista unica e a una nonna, se possibile, ancora più speciale.|2025-11-25|https://www.corriere.it/spettacoli/25_novembre_25/nipoti-ornella-vanoni-camilla-matteo-ca7bfb40-827a-4e3d-9305-9f250f93fxlk.shtml
di Mara Rodella Finanza al lavoro in cento strutture dal Garda alla Valcamonica Non importa se l'estate è finita (da un po'). Anzi, a maggior ragione, al netto dei periodi ad altissimo flusso di turisti, a non fermarsi sono i controlli della Guardia di Finanza nelle migliaia di strutture ricettive bresciane. Anche sulle base delle segnalazioni istituzionali. Basti considerare che le Partite Iva attive proprio nel comparto turistico, ad oggi, nel Bresciano, rappresentano l'8% del totale, vale a dire circa 13.800 su 173.500. Da agosto, di verifiche ne sono state condotte cento, tra Bed and breakfast, alberghi, affitti brevi, ristoranti e non solo: dal Garda alla Valcamonica, passando per la città. E il bilancio dice di quasi mezzo milione di euro (489.173, calcolatrice alla mano) di tasse non versate al Fisco — oltre a 50 lavoratori in nero e altri 38 irregolari e 8mila certificazioni mancanti dei corrispettivi introitati. Per la precisione: 357.956 euro sono conteggiati tra laghi e Valcamonica, a fronte di 63 controlli (scoperti 13 dipendenti «black» e 10 non regolari), e 131.217 euro tra Brescia e hinterland, dopo 37 accessi (in questo caso i dipendenti totalmente abusivi sono 37 e 28 quelli non in regola). Dieci le attività sospese. La base imponibile sottratta alle casse dello Stato più cospicua — pari a 237.615 euro — è stata accertata dalle Fiamme Gialle tra Moniga e Desenzano (nel mirino due B&B e camping). Segue l'attività del Gruppo delle Fiamme Gialle di Brescia, al lavoro, oltre che nel capoluogo, in altri sedici comuni della provincia, tra hinterland e Franciacorta ma non solo: in questo caso la base imponibile recuperata vale 131.217 euro in 37 tra pizzerie, locali notturni, bar, discoteche e unità ricettive. Dieci attività sono state sospese: oltre il 10% del personale era pagato cash. A Malonno un B&B è risultato abusivo: aveva iniziato a lavorare senza comunicazione preventiva o presentazione della Scia. Tra Salò e Manerba sono stati condotti 46 controlli sulle locazioni brevi, a cui si aggiungono un campeggio e un'agenzia immobiliare (per un totale di 32mila euro non dichiarati e 13 lavoratori in nero): a verbale sono finite 14 mancate — o erronee — esposizioni del Codice identificativo nazionale per le quali sono previste sanzioni da mille euro per ciascuna violazione, ma anche 2 violazioni in materia di imposte di bollo e altrettante di soggiorno evase, oltre a sette casi di mancato pagamento del Canone Rai (che salgono a 23 per quanto riguarda i controlli effettuati dalle Fiamme Gialle di Brescia). I sette tra bar e ristoranti controllati a Iseo e Paratico, invece, hanno restituito, sul totale, 2 lavoratori in nero e 8 irregolari, oltre a una discoteca — a Iseo — risultata abusiva (è stata chiusa su provvedimento del sindaco). Queste recenti attività «confermano l'impegno della Guardia di Finanza nelle prevenzione, individuazione e contrasto di ogni forma di illecito in ambito economico e finanziario, tra cui l'economia sommersa — ribadisce il comandante provinciale delle Fiamme Gialle, Francesco Maceroni — al fine tutelare la competitività delle imprese sul mercato e favorire il benessere e lo sviluppo del Paese».|2025-11-25|https://brescia.corriere.it/notizie/cronaca/25_novembre_25/hotel-b-b-e-ristoranti-sotto-la-lente-mezzo-milione-non-dichiarato-al-fisco-93485166-263e-46a1-ae23-ad271867bxlk.shtml
Nietzsche ci chiede di «restare fedeli alla terra», di non soffocare le esigenze della vita in nome della forma, della cultura, del sapere. Anche perché il sapere della modernità è dissanguato e appare come una forma vuota. Non a caso, è in un aforisma di Al di là del bene e del male che troviamo l'annuncio della morte di Dio. Già Hegel aveva detto che il sentimento fondamentale del mondo moderno è la morte di Dio, ossia la perdita dei fondamenti. E Nietzsche aggiunge che siamo stati noi a uccidere Dio, con il nostro sapere e la nostra volontà di liberarci dalla tradizione. Tuttavia, la morte di Dio fa perdere ogni riferimento all'umano, e dà avvio al processo del nichilismo, alla scomparsa di tutti i valori: l'umano è ormai un sasso che rotola verso il nulla. Per por termine a questo processo non basta la decostruzione dei vecchi pregiudizi: è necessaria la costruzione di nuovi valori. Ed è in questo quadro che l'ultima parte dell'opera di Nietzsche (oltre che, in forma simbolica e metaforica, Così parlò Zarathustra, composto tra il 1883 e il 1885) è dedicata a una ricostruzione o, come Nietzsche propone, a una trasvalutazione di tutti i valori.|2025-11-25|https://www.corriere.it/le-lezioni-del-corriere/filosofia/25_maggio_13/lezioni-del-corriere-filosofia-friedrich-nietzsche.shtml
di Silvia Turin I casi di influenza e infezioni respiratorie acute sono in aumento in gran parte del Paese. Ecco chi dovrebbe vaccinarsi prima che la stagione dei virus entri nel vivo Influenza: tutti i fattori che espongono al rischio di gravi conseguenze di salute / (Getty Images) I virus respiratori si stanno facendo strada come ogni autunno-inverno. Siamo lontani dal picco stagionale, ma proprio per questo è il momento giusto per pensare di vaccinarsi. Ecco perché. Molte persone potranno sperimentare sintomi come mal di gola (anche intenso), naso chiuso, febbre (anche alta) e dolori muscolari che il sistema immunitario riesce a superare nel giro di una settimana; tuttavia, per alcuni individui il virus influenzale aggrava le condizioni già compromesse di pazienti affetti da altre patologie fino a provocarne il decesso. Si arriva così ad attribuire mediamente 8.000 decessi per influenza e le sue complicanze ogni anno in Italia (fonte Istituto Superiore di Sanità). Conoscere chi è più esposto ai rischi di una forma grave della malattia è importante. Ricordando che la vaccinazione è raccomandata a persone over 60 e persone con malattie cronicheo condizioni che indeboliscono il sistema immunitario, chiariamo quali possono essere alcuni dei fattori che espongono a rischio maggiore di gravi conseguenze in caso di influenza. I sette fattori che aggravano -Le persone più vulnerabili includono anziani e bambini molto piccoli, i cui sistemi immunitari sono meno forti rispetto ai giovani adulti, rendendoli meno capaci di contrastare l'influenza. -Anche la prevalenza di determinati tipo di virus influenzali può incidere: quelli di tipo A risultano particolarmente insidiosi, con un'incidenza maggiore di ospedalizzazioni negli ultimi anni, rispetto a quelli di tipo B. -Tra le condizioni croniche a rischio ci sono i disturbi neurologici nei bambini, che compromettono la capacità di respirare e di espellere liquidi dalle vie aeree, facendo aumentare il rischio di polmonite. -Anche le malattie polmonari croniche, come l'asma o la broncopneumopatia ostruttiva, possono peggiorare notevolmente la prognosi e rendere necessario un intervento ospedaliero. -La gravidanza rappresenta un altro momento delicato: gli ormoni che regolano questa fase sopprimono il sistema immunitario, rendendo più facile che l'influenza provochi complicanze sia per la madre sia per il feto. -Un'altra categoria a rischio è quella delle persone obese o affette da malattie metaboliche croniche, dove il sovrappeso e patologie come il diabete possono interferire con la capacità di combattere l'infezione, prolungandone la durata e aggravandone i sintomi. -Non vanno sottovalutate le malattie cardiache: chi soffre di ipertensione o altre patologie cardiovascolari rischia un peggioramento delle condizioni, con una maggiore probabilità di infarto o ictus durante l'influenza. È ora di vaccinarsi Conoscere questi fattori è fondamentale per identificare chi necessita di una maggiore protezione. Anche perché dall'avvenuta somministrazione del vaccino passano 15 giorni perché questo sia totalmente efficace. La campagna vaccinale è ancora all'inizio, ma si ricorda che la tendenza delle coperture è stata in diminuzione nelle ultime stagioni dopo il picco raggiunto nella stagione pandemica 2020-21 con il 65,3% della popolazione anziana (oltre i 65 anni) vaccinato (l'obiettivo sarebbe il 75% della popolazione a rischio): la copertura negli anziani nella stagione influenzale scorsa, in particolare, è diminuita di 0,8 punti percentuali rispetto alla stagione precedente portandosi al 52,5%. La somministrazione è disponibile tramite il Sistema Sanitario Nazionale, ad esempio presso i centri vaccinali, dal medico di base, o nelle farmacie convenzionate. La circolazione virologica in Italia In Italia, nella settimana dal 3 novembre al 9 novembre sono stati427mila i casi stimati di infezioni respiratorie acute (ARI), con un'incidenza totale nella comunità pari a 7,36 casi per 1000 assistiti. L'incidenza più elevata si è osservata nella fascia di età 0-4 anni.|2025-11-25|https://www.corriere.it/salute/malattie_infettive/25_novembre_22/influenza-tutti-i-fattori-che-espongono-al-rischio-di-gravi-conseguenze-per-la-salute-c93544a2-10b0-44af-a7fe-f1a04a611xlk.shtml
di Pietro Gorlani Fornasari (FdI) ricorda una sentenza della Cassazione che vieta nella fascia di rispetto cimiteriale della residenzialità. L'assessora Tiboni: valuteremo con l'avvocatura civica. Ok anche alla trasformazione di una cascina in 11 minialloggi dietro alla Poliambulanza Ex Bisider, ok alla rigenerazione ma c'è il nodo alloggi: l'edificio dista meno di 200 metri dal cimitero / Gli uffici della ex Bisider dove il 7 giugno 2019 è morto un senzatetto in un rogo (LaPresse) Ok della Commissione Urbanistica al recupero degli uffici della ex Bisider in via Eritrea 10, un immobile già inserito nel piano attuativo del comparto Milano vuoto dal 1989 e che negli anni è stato oggetto di incuria e abbandono, diventato rifugio di senzatetto e disperati. La Cgt Costruzioni Brescia srl di Roncadelle, che ha fatto domanda di trasformazione, potrà aumentare le volumetrie esistenti del 10%, questo il limite imposto dal comune di Brescia nel rivedere al ribasso i benefit previsti dalla Legge regionale 12 (modificata nel 2019) che per incentivare la rigenerazione di edifici in condizioni critiche sotto il profilo ambientale, edile o sociale si concede un 20% in più delle volumetrie. Ma cosa sorgerà al posto di questa struttura fatiscente? «Ancora non è stato stabilito» ha risposto Maurizio Roggero, dirigente del settore Urbanistica alla consigliera di Fratelli d'Italia Mariachiara Fornasari, che ha posto un tema non da poco: a meno di 200 metri di distanza si trova il cimitero Vantiniano e una sentenza della Corte di Cassazione del 2020 (la numero 5507) vieta «di costruire nuovi edifici e di intervenire su manufatti preesistenti» se nella fascia di rispetto cimiteriale si vuole fare edilizia residenziale. Che è la destinazione più richiesta a Brescia in questi anni. L'assessora Michela Tiboni chiede di poter aver la sentenza di cui si parla («la approfondiremo con la civica avvocatura ») e aggiunge che la fascia di rispetto cimiteriale per il Pgt del comune di Brescia «è di 50 metri, legittimata dal Pgt con il parere favorevole dell'Ats». Massimiliano Battagliola (Brescia Civica) vuole invece sapere se ci sono criticità ambientali, visto che si è a poca distanza dalla Caffaro; l'assessora ricorda l'immane opera di bonifica fatta una ventina d'anni fa dalla società Basileus, la quale ha ricevuto in cambio 30mila metri quadrati in più di area edificabile e rassicura. La commissione approva anche la trasformazione di una cascina abbandonata in via Brunelleschi, dietro la Poliambulanza: sarà trasformata un complesso di undici miniappartamenti da 32 metri quadri, molto probabilmente destinati ad uso foresteria, potenzialmente utilizzati dai parenti dei pazienti ricoverati nel vicino nosocomio o dal personale sanitario. L'oggetto di discussione qui è un altro: per arrivare alla cascina, immersa nel parco agricolo locale di interesse sovracomunale (Plis) c'è una sola via oggi utilizzata per lo più da pedoni e ciclisti, fa presente il presidente del consiglio di quartiere. Il settore urbanistica assicura che l'accesso sarà riservato ai soli fruitori di quegli 11 alloggi: si tratta al massimo di 22 persone. La trasformazione incassa l'unanimità di tutti i commissari.|2025-11-25|https://brescia.corriere.it/notizie/cronaca/25_novembre_25/ex-bisider-ok-alla-rigenerazione-ma-c-e-il-nodo-alloggi-l-edificio-dista-meno-di-200-metri-dal-cimitero-875ef6ef-013a-4038-9031-5ef93a056xlk.shtml
Continuiamo però a ricevere chiamate da call center molesti che operano dall'estero: perché AgCom non le può eliminare e cosa possiamo fare per limitarle Il secondo filtro AgCom funziona, gli operatori telefonici si sono adeguati. Secondo i primi dati raccolti dagli stessi operatori, dal 19 novembre ogni giorno sono state bloccate quasi 10 milioni di chiamate provenienti dall'estero ma che si presentano con un finto prefisso di cellulare italiano. Per ora non si sarebbero verificati neppure problemi con connazionali che si trovavano all'estero in roaming, che era l'aspetto che più preoccupava: le loro telefonate sono regolarmente arrivate a destinazione e non sono state fermate dal filtro «per errore». L'obiettivo è azzerare il fenomeno In effetti nelle ultime ore le telefonate con finto prefisso mobile italiano che propongono improbabili investimenti finanziari o assai sospette offerte di luce o gas si sono quasi azzerate e il calo è stato percepito, esattamente come era già successo con il primo filtro antispoofing AgCom,partito tre mesi fa, il 19 agosto scorso e destinato alle finte numerazioni fisse italiane. «L'obiettivo è arrivare ad azzerare il fenomeno nel giro di poco tempo» dice Massimiliano Capitanio, commissario dell'Autorità per le Garanzie delle Comunicazioni. «Con il passare dei giorni, proprio come successo con l'introduzione del primo filtro, il numero di chiamate bloccate andrà scemando: saranno sempre meno dal momento che, non riuscendo a raggiungere l'utente finale, perdono efficacia». Capitanio è però realista: «Le telefonate moleste non spariranno del tutto, i truffatori possono spostarsi su altri canali come WhtasApp, i social e insistere con call center che chiamano con veri numeri esteri. Il nostro compito sarà vigilare». Perchè continuano ad arrivare telefonate dall'estero Le chiamate (da cellulari e fissi) che arrivano da call center collocati all'esteronon possono essere bloccate. I filtri antispoofing servono ad evitare che operatori esteri si spaccino per italiani, ma non possono fermare telefonate che davvero arrivano da fuori Italia e che compaiono quindi sui display dei nostri smartphone come numeri stranieri. Negli ultimi tempi i call center hanno anticipato le mosse di AgCom e si sono spostati fuori dall'Italia proprio per aggirare gli stop imposti dal nostro Paese. Per questo continuiamo a ricevere telefonate moleste dalla Svezia, dal Regno Unito, dalla Romania che al 99% sono call center con offerte improbabili. Questo tipo di telefonate al momento non si possono fermare perché servirebbe un filtro antispoofing a livello mondiale (i truffatori si sposterebbero comunque dove trovano le porte aperte). L'unica cosa che si può fare è non rispondere, anche se molte persone, per il tipo di lavoro che svolgono, non se lo possono permettere. Ma se non si ricevono abitualmente chiamate internazionali ci sono diverse possibilità per non essere disturbati. Una prima strada è quella che prevede l'installazione di app che identificano chiamate spam. Tuttavia va fatta attenzione: per utilizzarle è necessario autorizzare l'accesso alla rubrica dei contatti e alle chiamate ed è poi stato scoperto che alcune di queste applicazioni in realtà ruberebbero i dati degli utenti per rivenderli a terzi. In alternativa è possibile richiedere al proprio operatore di bloccare le telefonate internazionali, attraverso l'app oppure chiamando l'assistenza telefonica. Senza transitare per gli operatori si può agire direttamente su smartphone Android e iPhone digitando con il tastierino numerico del telefono una stringa precisa (diversa per ogni operatore) e inviare la richiesta con il tasto chiamata. Esistono anche i call center legali (come opporsi) Non spariranno neppure le chiamate provenienti da call center di telemarketing italiani autorizzati, e quindi legali, che propongono offerte (reali) come, ad esempio, il cambio di operatore telefonico o di fornitura di luce e gas. Per evitare questo genere di chiamate è necessario iscriversi al Registro delle Opposizioni (qui il modulo da compilare) dove inserire il proprio numero di telefono (e anche quello di familiari). In questo modo non si riceveranno più chiamate di call center legali. L'iscrizione al servizio annulla i consensi alla pubblicità, tranne quelli che verranno autorizzati dopo l'iscrizione al Registro e quelli con soggetti con cui si ha un contratto di carattere continuativo (come, ad esempio, i gestori delle proprie utenze del settore tecnologico ed energetico). «L'iscrizione va rinnovata almeno un paio di volte all'anno perché inconsapevolmente, anche solo sottoscrivendo una carta fedeltà, autorizziamo il contatto telefonico» suggerisce Capitanio. Lo spoofing «italiano» (che è vietato) Se, nonostante l'iscrizione al Registro delle Opposizioni, si ricevono telefonate spam da numeri fissi e di cellulare italiani si tratta certamente di chiamate spoofing provenienti dall'Italia (che sono vietate). Si tratta di quei numeri che, se richiamati, danno numero inesistente. In questo caso le telefonate sono più semplici da identificare e denunciare e le sanzioni sono molto salate. La segnalazione va fatta compilando un modulo di AgCom molto dettagliato (qui il link da riempire). Per non perdere le ultime novità su tecnologia e innovazione iscriviti alla newsletter di Login|2025-11-25|https://www.corriere.it/tecnologia/25_novembre_22/il-filtro-contro-le-chiamate-spam-da-finti-cellulari-italiani-funziona-bloccate-quasi-10-milioni-di-telefonate-al-giorno-f4e92511-ec0e-49fb-bca8-8a1082470xlk.shtml
Un libro di storia geologica a cielo aperto. Si presentano così le Isole Ponziane fuori stagione, quando la calca dei turisti abbandona le calette di questo arcipelago vulcanico nel Mar Tirreno, al largo del Golfo di Gaeta. Tra coste frastagliate con falesie vertiginose che si tuffano nel mare e profonde vallate incise, queste terre plasmate dal magma tra i tre milioni e i 150 mila anni fa si scoprono facendo trekking sui picchi più alti. La macchia mediterranea domina il paesaggio, mentre i sentieri si snodano tra lecci ed eriche, cistus e lentischi, mirti, euforbie e ciuffi di limonio. Viaggi virtuali: Isole Cook, il paradiso in terra LEGGI ANCHE: Cosa vedere e cosa fare a Ponza: bagni indimenticabili, gite in barca, tesori archeologici Trekking in paradiso A inizio ottobre le giornate ancora calde sono ideali per godersi l'essenza di questi luoghi da un'altra prospettiva, meno consueta. Ovvero non da una barca ormeggiata al cospetto dell'Arco Naturale di Ponza o a Cala Tramontana, nella parte settentrionale dell'isola di Palmarola, dove dalle acque verde smeraldo emergono cattedrali rocciose che ricordano archi gotici. Ma percorrendo sentieri lussureggianti a picco sulla costa. Un eden da assaporare passo dopo passo. Tesoro di biodiversità Ponza, l'isola principale dell'arcipelago, vista dall'alto è una meraviglia. La si scopre con Vittorio Supino, guida ambientale escursionistica di Fly Hiking, che accompagna gli appassionati di camminate. Il Sentiero di Punta Incenso (Cai n. 562), il più noto, è adatto a tutti e si estende per un paio di chilometri in cui si alternano vedute spettacolari e pareti di pale di fichi d'india tra i profumi dell'elicriso e del mirto. Si parte dalla località Le Forna e, dopo una prima salita dolce, in una manciata di minuti si è in cima a un pianoro da cui si ammirano le suggestive formazioni dei faraglioni ponziani. Queste isole sono un tesoro di biodiversità , sottolinea Supino. Ponza, in particolare, vanta almeno tre diversi generi di ginestre, mentre su rocce e scogliere spicca l'endemico limonio (Limonium pontium), il vero simbolo di queste isole, che sono anche habitat della farfalla di Ponza, specie in pericolo di estinzione . A metà percorso si scorgono i resti di un cenobio cistercense, probabilmente costruito dai Benedettini tra il 1100 e il 1200. Si resta in silenzio a contemplare la bellezza di vedute che si aprono in un istante, come uno squarcio, sugli isolotti di Gavi e di Zannone e su Cala Felce, una delle spiagge più belle di Ponza, ora meno affollata di barche e bagnanti. È tempo di una sosta A Casa di Assunta, che propone cucina del territorio. Chiamarla osteria sarebbe riduttivo, perché il locale è diventato luogo di incontro e di condivisione, punto di riferimento per la comunità. Notevoli gli antipasti, quasi interminabili e molto appetitosi, dal polpo con pomodorini e olive ai carciofi ripieni, dalle alici marinate alle cozze e vongole in guazzetto e, naturalmente, ai filetti di tonno sott'olio fatti in casa, uno dei prodotti tipici ponzesi. Particolarmente consigliato, poi, l'assaggio della pasta fresca condita con il pesto di Palmarola, fatto con frutta secca, un po' di pomodoro, parmigiano e basilico. Un'autentica delizia. Viste incomparabili Scarponi e zaino al seguito si continua a perlustrare l'isola costeggiando il fianco settentrionale del monte Guardia. A Punta Fieno l'aria fresca accompagna il passo per circa tre chilometri. L'impluvio ricco di vegetazione ripara dal sole e rende piacevole il tragitto. Qui la vista sulla falesia di Chiaia di Luna è magnifica: al tramonto tutto si copre d'oro. Un panorama privilegiato per chi decide di soggiornare nell'omonimo Hotel Chiaiadi Luna, dalle forme sinuose bianco latte, letteralmente arroccato sulle scogliere, con piscina a sfioro e ristorante esclusivo sulla baia. Il sentiero poi giunge in prossimità dei vitigni delle Antiche Cantine Migliaccio. Emanuele Vittorio Migliaccio e la moglie Luciana Sabino accolgono i camminanti con un fresco calice di Fieno di Ponza o di Biancolella, bianco autoctono di queste terre minerali ventilate di iodio, che nel bicchiere trasmette sentori di agrumi e sapidità. Ora si torna nel centro di Ponza. Prima la scoperta del colorato Porto Borbonico, quindi la visita al tesoro archeologico del nucleo antico: la Cisterna Romana della Dragonara, uno dei tre grandi invasi scavati nel tufo dai Romani per sopperire alla scarsità di risorse idriche dell'isola, suggestivo dedalo di corridoi sotterranei perfettamente conservati. Sempre più in quota ma sempre a picco sul mare è il Sentiero per il monte Guardia, tetto dell'arcipelago. Dal centro di Ponza si cammina per quasi sei chilometri sino a un pianoro su cui sorge un antico semaforo ottico, strumento di segnalazione per i naviganti. Ne vale la pena: da lassù la vista spazia a 360 gradi da Zannone a Gavi, da Ventotene a Santo Stefano. E nelle giornate spazzate dal maestrale lo sguardo riesce a spingersi fino alla costa italiana. Prima che cali la sera si rientra in centro e da lì, magari in sella a un motorino, si raggiunge Campo Inglese, a picco su una scogliera. Qualche scatto di rito a un cielo che prende fuoco precede la cena al ristorante Il Tramonto. Già il suo nome suggerisce la ragione per la quale si viene fin qui. Ma anche la proposta gastronomica convince, dal tonno tataki ai tagliolini della casa con battuto di gamberi crudi. Spazio alla natura Per un cambio di prospettiva, da Ponza Porto ci si imbarca per Zannone, gemma incontaminata e disabitata del Parco nazionale del Circeo. Qui ritroviamo Vittorio Supino: È l'isola più antica dell'arcipelago dal punto di vista geologico , spiega la guida, composta da rocce calcaree e metamorfiche risalenti al Mesozoico, ed è zona di protezione speciale della Rete Natura 2000 . Ci si incammina lungo un percorso ad anello di 4,8 chilometri che parte da Punta del Varo, nella parte sud dell'isola. Immersi nella macchia mediterranea si procede verso i resti di un monastero benedettino, edificato nel 504 e abbandonato nell'800 a causa delle incursioni saracene. Qui la natura dà spettacolo: Si possono ammirare piante di lentisco di dimensioni insolite, quasi arboree , sottolinea Supino. Poi, proseguendo verso la parte settentrionale di Zannone, ecco una fitta lecceta che trova il suo apice nella suggestiva Valle del Cavone del Lauro. Quindi il rientro sul versante meridionale in mezzo a mirti e lentischi . La camminata è lenta e rilassante, i polmoni si riempiono di aria pura, la mente respira. Intorno, solo natura incontaminata e tanta pace.|2025-11-25|https://viaggi.corriere.it/itinerari-e-luoghi/cards/isole-ponziane-paradiso-fuori-stagione-senza-folla-ne-caldo/
Questo messaggio verrà visualizzato su un altro dispositivo/accesso e tu potrai continuare a leggere le notizie da qui. L'altro dispositivo/accesso rimarrà collegato a questo account. Puoi accedere con il tuo account su tutti i dispositivi che desideri, ma utilizzandoli in momenti diversi secondo il tuo piano di abbonamento.Perchè visualizzo questo messaggio? Perché tu o qualcun altro sta leggendo Corriere.it con questo account su più di due dispositivi/accessi. Il tuo attuale abbonamento permette di leggere Corriere.it solo su due dispositivi in contemporanea (computer, telefono o tablet).Come posso smettere di vedere questo messaggio? Se sei abbonato con un altro account accedi con le tue credenziali. Se siete in 2 o più che utilizzano lo stesso abbonamento, passa all'offerta Family e condividi l'abbonamento con altre due persone. Altrimenti, fai clic su Continua a leggere qui e assicurati di essere l'unica persona che visualizza Corriere.it con questo account.Non sai chi altro sta utilizzando questo account? Ti consigliamo di cambiare la tua password cliccando qui|2025-11-25|https://www.corriere.it/le-serie-del-corriere/i-grandi-inglesi/diana-la-principessa-del-popolo.shtml
