Text|Date|URL
di Martina Zambon Le infrastrutture poltrona chiave per l'operazione della holding. Ambìto anche il sociale. Il presidente avrà l'ultima parola sui nomi Elezioni in Veneto, il toto giunta: / Valeria Mantovan, Massimo Bitonci, Dario Bond, Alberto Bozza La vittoria, largamente attesa, di Alberto Stefani a presidente della Regione costituisce il primo bollino per il patto che ha portato a scegliere il suo nome come candidato unitario di centrodestra. Un patto faticosamente siglato nei palazzi romani che ora spalanca le porte, percentuali alla mano, alla verifica sul campo dei «pesi» ipotizzati quasi due mesi fa. E il quasi sorpasso della Lega su FdI sovverte le previsioni della vigilia. La base del ragionamento è che la giunta Stefani porterà da otto a dieci il numero degli assessori. Serve spazio vitale per i due azionisti di maggioranza del centrodestra, Lega e Fratelli d'Italia. Il patto prevedeva, rispettivamente, 4 e 5 assessori. Un accordo che Stefani, fresco di elezione, pare intenzionato a rispettare. Tanto che scandisce: «pacta sunt servanda», «i patti si rispettano». Incluso quell'unico assessorato a Forza Italia che ha lungamente lamentato l'esclusione dalla giunta Zaia. Il toto giunta Resta da capire, ora, come andrà a finire davvero perché un navigante di lungo corso come Flavio Tosi, coordinatore di FI nota: «Dovremo incontrarci perché, se i pesi saranno confermati, il quadro della giunta cambia: un assessore a FI, 3 a FdI e 6 alla Lega». Ma, in serata, è anche Matteo Salvini a ribadire che gli accordi si rispettano e che «il centrodestra è unito davvero». Quindi, pare di capire, resta l'impostazione di fondo. Vale a dire, se il presidente è leghista, la vice presidenza sarà di FdI. Il nome che gira insistentemente è quello di Valeria Mantovan, giovane assessore uscente che vedrebbe riconfermata anche la sua delega a Formazione e Lavoro. Non sono un segreto le competenze chieste dai meloniani e confermate apertis verbis dal coordinatore regionale Luca De Carlo già qualche settimana fa: Bilancio, Lavori Pubblici e Trasporti, Formazione e Lavoro, appunto, Agricoltura, Caccia e Pesca e, naturalmente, la Sanità, vale a dire la gran parte del bilancio regionale. Con buona pace di Forza Italia, aggiungiamo. Perché la delega alla Sanità è stata chiesta a più riprese da Antonio Tajani in persona per il coordinatore regionale Flavio Tosi. Difficile, se non impossibile. Più probabile che al fedelissimo di Tosi, Alberto Bozza, sia affidato un assessorato come la Cultura. La «quota» Lega è corposa e si sussurra di un coup de théâtre per un nome di peso che corrisponderebbe a quello di Massimo Bitonci, attuale sottosegretario alle Imprese e Made in Italy. In primis c'è il Sociale, assessorato-simbolo di Stefani in campagna elettorale, segue a ruota l'altro tema iper delicato: le Infrastrutture che hanno come «core business» il progetto di un'holding autostradale salva-vita. Prendere in house dal 1 gennaio 2027 la Brescia-Padova, tramite Cav consentirebbe di incamerare un tesoretto intorno agli 80 milioni utile anche come rete di salvataggio per i conti della Pedemontana. Con nuovo endorsement ieri sera sempre da parte di Salvini. In ballo per i leghisti ci sono anche Sviluppo Economico e probabilmente Ambiente. Fra i meloniani si danno per buoni Dario Bond all'Agricoltura e Mantovan a Formazione e Lavoro. Meno secchi i ragionamenti sui nomi da collocare: Lucas Pavanetto, capogruppo uscente, David Di Michele ed Enoch Soranzo che, però, potrebbe vedersi offrire il ruolo da presidente in consiglio regionale. Si parla anche di Filippo Giacinti, sindaco di Albignasego. E anche Francesco Rucco, già sindaco di Vicenza, avrebbe qualche chance. Al trevigiano Claudio Borgia, invece, spetterebbe la guida del gruppo a palazzo Ferro Fini. Spicca, però, il fatto che l'unica donna meloniana sarebbe Mantovan, e allora spunta anche il nome di Elisabetta Baldi. Un problema analogo ce l'avrebbe la Lega e questo favorirebbe, nel Trevigiano, Sonia Brescacin, già presidente di commissione e detentrice di un buon pacchetto di voti. Il tutto a scapito del capogruppo uscente Alberto Villanova che si ritroverebbe, quindi, a proseguire nel suo ruolo. Si danno per certi l'arrivo del vicentino Marco Zecchinato definito come blindato per la sua affidabilità anche se ci sono pure Roberto Ciambetti (anche lui vicentino), presidente del consiglio uscente e l'assessore al Bilancio uscente Francesco Calzavara in quota Venezia. Resta, infine, la clausola che Stefani ha fortemente voluto nel patto iniziale: avere l'ultima parola sulla rosa di nomi proposti dagli alleati per gli assessori».|2025-11-25|https://corrieredelveneto.corriere.it/notizie/politica/25_novembre_25/elezioni-in-veneto-il-toto-giunta-ai-fratelli-il-vice-e-la-sanita-un-big-per-la-lega-bitonci-fa20ee14-87cf-430e-b8ad-d6a0db991xlk.shtml
Valencia è una delle città più affascinanti della Spagna. Famosa per le sue architetture avveniristiche, concentrate nella Città delle Arti e delle Scienze, capolavoro di Santiago Calatrava, con musei, contenitori culturali, cinema e teatri, ma anche per il centro storico, che è tra i più grandi in Europa. Senza dimenticare i musei con le ricche collezioni di arte spagnola e internazionale, i parchi urbani, le spiagge a una manciata di chilometri dalla città e la gustosa gastronomia, tra le migliori e più saporite della Penisola Iberica. Indice Dove si trova Valencia Valencia si trova sulla costa orientale della Spagna, affacciata sul Mar Mediterraneo. È il capoluogo della Comunità Valenciana. Dista circa 350 km da Madrid e 300 da Barcellona. È un importante snodo economico e logistico grazie al suo porto commerciale. Valencia è situata nella piana del fiume Turia. Il suo territorio combina zone costiere, lagunari e pianeggianti con aree collinari nell'entroterra, caratterizzate da una forte presenza agricola, soprattutto agrumeti e coltivazioni ortofrutticole. foto di Visit Valencia / iStock Cosa vedere a Valencia Dalle architetture avveniristiche della Città delle Arti e delle Scienze alle meraviglie del centro storico passando per i parchi e le spiagge, ecco cosa vedere a Valencia. La Città delle Arti e delle Scienze La Città delle Arti e delle Scienze è il simbolo di Valencia. È uno dei complessi architettonici contemporanei più spettacolari d'Europa. Progettata dall'architetto Santiago Calatrava, la Città sorge sull'antico letto del fiume Turia e si estende per oltre 350.000 mq. Il complesso comprende strutture d'avanguardia, come il Palazzo delle Arti Reina Sofía, consacrato alla musica e all'opera, l'Hemisfèric, un grande cinema IMAX la cui forma ricorda un occhio umano, e il Museo delle Scienze Principe Felipe, dedicato alla divulgazione scientifica. A completare l'insieme, ci sono l'Umbracle, un giardino panoramico esotico, e l'Oceanografico, l'acquario più grande d'Europa. L'Oceanografico L'Oceanografico di Valencia è il più grande acquario d'Europa. Ospita 45.000 esseri viventi appartenenti a 500 specie animali diverse. Al suo interno, sono stati ricreati i principali ecosistemi marini del pianeta, ospitati in edifici diversi. L'Oceanografico è suddiviso in Mediterraneo, zone umide, climi temperati e tropicali, oceano, Antartico, Artico, isole, Mar Rosso. Il suo Delfinario con 26 milioni di metri cubi di acqua e una profondità di 10,5 metri è tra i più ampi al mondo. All'interno dell'acquario si trovano anche l'Edificio di Istruzione e Ricerca e la zona per la riabilitazione della fauna marina. Il Bioparc Il Bioparc è un innovativo giardino zoologico di 100.000 metri quadrati di superficie situato nel parco di Cabecera, lungo il vecchio letto del fiume Turia. Pur trattandosi di uno zoo, il Bioparc si diversifica rispetto agli zoo tradizionali: le barriere che separano gli animali dai visitatori sono quasi invisibili. Gli animali, inoltre, vivono in spazi molto ampi e verdi che riproducono in maniera quasi perfetta i loro habitat naturali. All'interno del Bioparc vivono animali provenienti dal continente africano, tra cui lemuri, leoni, rinoceronti, ippopotami, giraffe, elefanti e gorilla: il parco zoologico mostra la totalità della fauna e flora africane e dei diversi habitat che si trovano nel continente. LEGGI ANCHE: In vacanza con i bimbi: gli 8 bioparchi più belli d'Europa (ph: iStock) / ©Pablo Casino/Visit Valencia Il Giardino del Turia Negli anni '50 del secolo scorso, a seguito di forti inondazioni del fiume Turia che attraversava Valencia, le autorità locali decisero di deviare il corso d'acqua per non provocare danni alla città. Nel 1986, il vecchio alveo del fiume è stato trasformato nel più bel polmone verde di Spagna, il Giardino del Turia. È uno spazio verde di oltre 9 km che abbraccia la città ed è attraversato da ben 18 ponti -tra cui il Puente del Real, il Puente de las Flores e il Puente de las Artes progettato da Norman Foster– ed è ricco di zone ludiche, come il parco Gulliver, aree culturali, come il Palazzo della Musica, campi sportivi, percorsi in bicicletta, itinerari a piedi e angoli romantici dove passeggiare. Dal Parque de Cabecera allaCittà delle Arti e delle Scienze, il giardino è un anello circolare interamente pianeggiante, ideale da percorrere in bici pedalando tra palme, pini, aranci e roseti. Il Parco Centrale Il Parco Centrale di Valencia è una vasta area verde situata tra i quartieri di Ruzafa e Malilla, opera dell'artista paesaggista americana Kathryn Gustafson. È uno dei numerosi polmoni verdi della città. Uno spazio dove passeggiate, zone verdi e percorsi d'acqua si alternano a vecchi edifici ferroviari: il Parco, infatti, è stato realizzato nei locali di una vecchia stazione ferroviaria. L'area comprende anche una zona per bambini con parete da arrampicata, scivoli e giochi d'acqua. Nel terreno del Parco sono stati piantati mille alberi, 85.000 arbusti e 13.000 fioriere. La Cattedrale di Valencia La Cattedrale di Valencia, oltre che per il suo stile architettonico originale, un mix unico di elementi gotici, romanici e barocchi, è nota per ospitare una delle reliquie più importanti del cattolicesimo. Secondo alcuni studiosi, infatti, al suo interno è custodito il Santo Graal, la coppa con la quale Gesù celebrò l'Ultima Cena. Al calice, è stato dedicato persino un centro di interpretazione. Si tratta dell'Aula Grial, uno spazio sensoriale dove si annusano spezie e indossano tuniche dei monaci mentre si ripercorre la storia del calice utilizzato nell'Ultima Cena. All'interno della Cattedrale si trovano anche il Museo della Cattedrale, con preziosi lavori di Goya, e l'Altare Maggiore, con affreschi degli artisti italiani Paolo da San Leocadio e Francesco Pagano, risalenti alla fine del '400. LEGGI ANCHE: Cattedrali d'Europa: 15 capolavori pieni di fascino da visitare assolutamente Il Miguelete La torre che sovrasta la Cattedrale di Valencia è uno dei simboli della città. Il Miguelete, o El Micalet in valenciano, domina con eleganza il panorama del centro storico. Ha una pianta ottagonale, uno stile gotico ed è alto circa 51 metri. La pietra dorata tipica della regione gli conferisce un fascino unico, che si accentua al tramonto quando la luce mediterranea ne esalta i dettagli architettonici. Dopo aver salito i 207 gradini della scala a chiocciola interna, i visitatori vengono ricompensati da una vista spettacolare sulla città, che spazia dal labirinto di vicoli del centro storico fino al mare. VisitValencia / ©Visit Valencia La Basilica della Virgen de los Desamparados A una manciata di passi dalla Cattedrale, la Basilica della Virgen de los Desamparados è un edificio barocco dedicato alla patrona della città, costruito nel XVII secolo. È l'unica chiesa del centro storico di Valencia che non è stata costruita su preesistenti edifici religiosi, ma ex novo. Il consiglio è di non limitarsi ad ammirarla dall'esterno, ma di visitarla anche internamente per vedere la piccola cappella dietro all'altare dedicata all'adorazione dell'immagine della Madonna, una delle prime cappelle di questo genere apparse in Spagna. L'edificio affaccia su piazza della Vergine, con la bella fontana del Turia, uno dei principali punti di ritrovo di Valencia. Il Mercato Centrale di Valencia Tra i capolavori del modernismo spagnolo, c'è il Mercato Centrale di Valencia, una tappa obbligatoria per chiunque visiti la città. Il mercat valenciano è il più grande mercato coperto di prodotti freschi in Europa: un'immensa struttura di oltre 8.000 mq, cupole di cristallo, colonne in ferro, piastrelle tradizionali spagnole, vetrate e ceramiche. Le sue oltre mille bancarelle sono ricolme dei migliori prodotti ortofrutticoli, caseari e marinari della provincia valenciana e, in generale, di tutta Spagna. Il mercato centrale è un luogo dove non si va solamente per fare acquisti gastronomici o per ammirare l'architettura dell'edificio, ma anche per fare qualche sosta di gusto nei tapas bar al suo interno e fuori dalle sue mura. Merita una sosta il Central Bar dello chef stellato Ricard Macarena, con un menù a base di tapas, panini e il meglio dell'offerta gastronomica giornaliera reperita direttamente dai banchi del mercato. Il Mercato di Colón Nel cuore del quartiere dell'Ensanche di Valencia, il Mercado di Colón si presenta come un capolavoro del modernismo valenciano: progettato dall'architetto Francisco Mora Berenguer nei primi anni del XX secolo, il suo impianto si articola in tre navate illuminate da una struttura in ferro, vetro, mattoni e ceramiche policrome. Oggi l'edificio, pur conservando il fascino storico, ha assunto una nuova veste: non più solo mercato di rione, ma polo gastronomico e sociale dove si alternano terrazze, cocktail‑bar e ristoranti d'autore che animano l'ambiente fino a notte fonda. È, dunque, un luogo ideale per cogliere l'unione tra eleganza architettonica, vita cittadina e sapori locali. Il Mercato di Ruzafa Meno conosciuto rispetto ai precedenti, il Mercato di Ruzafa, nel cuore dell'omonimo quartiere, è la tappa imperdibile per chi cerca l'anima autentica della città. Progettato dall'architetto Julio Bellot Senet e inaugurato nel 1962, l'edificio ospita più di 160 banchi dove si trovano frutta e verdura locali, pesce fresco, carni, salumi e specialità gastronomiche internazionali. Le sue facciate colorate, aggiunte durante una ristrutturazione negli anni 2000, riflettono la vitalità del quartiere e la sua vocazione creativa. Visitare il mercato significa non solo fare la spesa ma immergersi nella quotidianità valenciana: tra i vicoli di Ruzafa, circondati da gallerie d'arte, café alternativi e locali di tendenza, questo spazio vibra di energia, sapori e incontri. LEGGI ANCHE: Mercati d'Europa, viaggio tra i più belli La Loggia della Seta La Loggia della Seta, costruita alla fine del Quattrocento, quando Valencia era una delle città più prospere della penisola iberica, è un gioiello del gotico civile valenciano. Nel 1996 è stata dichiarata patrimonio dell'umanità dall'UNESCO, ma già nel 1931 era stata proclamata monumento storico ed artistico spagnolo. L'edificio è costituito da quattro parti: lasala del Consolato del Mare, il salone delle Colonne, la torre e il pittoresco patio degli aranci, un cortile chiuso, rilassante, caratterizzato dalla presenza di alberi di arancio, cipressi e una bella fontana centrale. La Lonja de la Seda è un gioiello gotico testimone del passato di Valencia nel commercio della seta / foto di Visit Valencia L'IVAM, Istituto Valenciano di Arte Moderna Tra i musei spagnoli, l'IVAM è uno dei più importanti per l'arte del XX secolo. Negli anni, il museo è divenuto punto di riferimento per gli appassionati di arte moderna: è il primo focalizzato sull'arte moderna in Spagna ed è tra i pochi nella nazione che presta particolare attenzione alle avanguardie storiche europee. Le esposizioni permanenti sono dedicate a Julio González, Ignacio Pinazo e Antoni Tàpies, tra gli altri. Il museo ospita spesso anche mostre temporanee dei grandi maestri del Novecento. Il complesso architettonico, di 18.200 metri quadrati, è diviso in due grandi edifici, il Centre Julio Gonzalez, inaugurato nel 1989, e la Sala de la Muralla aperta al pubblico nel '91, con accesso indipendente. In questa zona si possono ammirare le fondamenta delle antiche mura medievali di Valencia. Il Museo delle Belle Arti Il Museo delle Belle Arti di Valencia è ospitato in un edificio barocco del XVII secolo. Il palazzo in origine fu sede del Collegio Seminario San Pio V, poi divenne accademia militare, casa di beneficenza, magazzino dell'esercito e ospedale militare. Fino al 1946, anno in cui fu scelto come sede del museo delle Belle Arti. La sua collezione, che comprende circa 2.000 opere, spazia dal XV fino al XX secolo. Oltre alle opere di Goya,Andrea del Sarto, Pinturicchio, Velasquez ed El Greco, spicca la sezione dedicata ai lavori del più noto pittore valenciano, Joaquin Sorolla. Il Museo Nazionale della Ceramica. Palazzo del Marques de Dos Aguas Un altro museo da non perdere è il Museo Nazionale della Ceramica. È ospitato in uno dei palazzi più belli di Valencia, considerato il miglior esempio di barocco in Spagna: il Palazzo del Marques de Dos Aguas, famoso per la sua facciata scolpita interamente in alabastro. Il museo è stato creato in onore della fiorente industria della ceramica valenciana e custodisce la maggior collezione spagnola di ceramiche dal VIII secolo fino ai giorni d'oggi, oltre che porcellane, elementi decorativi, costumi tradizionali, dipinti e antichi mobili. LEGGI ANCHE: Benvenuti ad Alicante, cosa vedere oltre le spiagge e il mare Il Centro d'arte digitale Bombas Gens Il Bombas Gens rappresenta un prestigioso esempio di riqualificazione urbana e culturale. Nato dalla trasformazione di una storica fabbrica Art déco degli anni 30, è un centro d'arte e ricreativo che nei suoi 6000 metri quadrati ospita opere, sculture, fotografie di artisti spagnoli e internazionali contemporanei e mostre temporanee. Bombas Gens possiede anche un interessante programma attività culturali e un progetto educativo dedicato agli studenti. Nello stesso edificio si trova anche il ristorante Ricard Camarena, dell'omonimo chef, premiato con una stella Michelin, un'istituzione gastronomica a Valencia. iStock Le Torri di Serranos Le Torri de Serranos (note anche come Puerta de Serranos ) sono uno dei monumenti più emblematici di Valencia. Rappresentano l'antico accesso principale alla città medievale. Costruite tra il 1392 e il 1398 dal maestro muratore Pere Balaguer, sono due torri poligonali che fiancheggiano un arco di ingresso in stile gotico‑militare. Nel corso dei secoli la struttura ha svolto diversi ruoli: non solo porta difensiva della muraglia medievale, ma anche luogo di cerimonia per l'ingresso dei sovrani e, a partire dal 1586, prigione per nobili e cavalieri fino al 1887. Oggi le terrazze delle torri offrono una vista panoramica sulla città e sul letto asciutto dell'ex fiume Turia, trasformato in grande parco urbano. Qui si celebra la famosa Crida che dà il via ai festeggiamenti de Las Fallas. I Bagni dell'Almirante Nel cuore del centro storico di Valencia, i Bagni dell'Almirante sono un monumento poco conosciuto, ma ricco di fascino. Si tratta di un antico stabilimento pubblico di bagni che affonda le sue radici nel primo Trecento. Costruito tra il 1313 e il 1320 per iniziativa del cavaliere e giurista Pere de Vila‑rasa, su concessione del re Jaume II d'Aragona, il complesso è un esempio della continuità dell'uso del bagno pubblico nella città medievale: vestibolo, sala fredda, sala tiepida e sala calda erano le stanze che progettavano il percorso termale, seguendo il modello degli hammam arabi. L'edificio conserva volte a botte, cupole con lucernari a forma di stella e colonne sottili. Nel corso dell'Ottocento fu soggetto a trasformazioni -tra cui l'aggiunta di cabine con vasche in marmo e decorazioni in stile neo‑arabo- e continuò in uso fino al 1959 come bagno pubblico. Oggi il monumento è gestito dalla Generalitat Valenciana ma al momento è chiuso per lavori di restauro. LEGGI ANCHE: Cosa vedere e cosa fare a Barcellona Cosa fare a Valencia Dai celebri eventi ai parchi naturali, dalle escursioni alle passeggiate nei quartieri, Valencia è una città ricca di cose da fare. Ecco cosa fare a Valencia. Esplorare il Barrio del Carmen Il modo migliore per immergersi nella vivace cultura e nella vibrante nightlife valenciana, è esplorare il Barrio del Carmen. Il Carmen è noto per i murales e i graffiti che hanno totalmente rivoluzionato l'aspetto del quartiere trasformando i palazzi, le mura e i bandoni dei negozi in opere d'arte e tutta la zona in una grande galleria d'arte urbana a cielo aperto. Tra le sue viuzze labirintiche, delimitate dai resti dell'antica muraglia, si nascondono tesori culturali, come la Chiesa di San Nicola di Bari e San Pietro Martire, soprannominata la Cappella Sistina valenciana per gli affreschi sulla volta centrale; l'antico convento del Carmen, trasformato nel CCCC,Centro del Carmen de Cultura Contemporánea, un polo museale sede di mostre temporanee, workshop, incontri; le torri di Serrano e del Quart, antichi accessi alla città. Le piazzette del Carmen sono ricche di bar e locali dove gustare, tra le varie cose, l'horchata, la tradizionale bevanda locale, rinfrescante a base di acqua, zucchero e zigolo dolce, un tubero che cresce nella piana di Valencia. Partecipare a Las Fallas Valencia è famosa per ospitare il carnevale più famoso di Spagna, Las Fallas. Ogni anno l'evento anima la città nel mese di marzo. Questa grande festa a cielo aperto, che richiama turisti da tutta Europa, nel 2016 è stata inserita dall'UNESCO nella lista dei patrimoni immateriali mondiali dell'umanità. Le origini de Las Fallas si rinvengono in un'antica tradizione dei falegnami di Valencia che, per celebrare l'arrivo della primavera nel mese di marzo, bruciavano davanti ai loro laboratori dei pezzi di legno usati per sollevare le lampade necessarie per illuminare i loro negozi durante l'inverno. Per scoprire la storia de Las Fallas, il luogo da visitare è senza dubbio ilMuseo Fallero, interamente dedicato al famoso evento. Nelle sue sale sono custodite le figure fallere più belle delle celebrazioni dal 1934 a oggi salvate dalle fiamme. foto di Visit Valencia Esplorare il vecchio quartiere dei pescatori El Cabanyal Non si può dire di essere stati a Valencia senza aver visitato El Cabanyal. Un tempo abitato dai pescatori di Valencia, oggi il quartiere è stato interamente riqualificato ed è tra le migliori aree dove vivere in città. Lungo l'omonima spiaggia e la vicina Las Arenas, ci sono numerosi ristoranti dove accomodarsi per provare la tipica cucina valenciana, assaggiando piatti come la paella e la fideua. Visitare la Marina di Valencia Tra il porto commerciale della città e il lungomare, c'è la Marina di Valencia. È il nuovo distretto della movida valenciana con ampi spazi per passeggiare, girare in bicicletta, ristoranti dove provare cucina locale e contemporanea, bar e lo skaterpark sul porto ristrutturato in occasione dell'America's Cup. L'ex base della squadra leader della Coppa del 2007 è stata trasformata in un nuovo spazio dedicato alla cultura e alla creatività sulla cui facciata campeggia un murale dell'artista urbana Hyuro, già celebre per le sue numerose opere in centro città. L'edificio simbolo della Marina di Valencia è il Veles e Vents, un contenitore culturale in cui si svolgono concerti, mostre, conferenze, dove si trovano anche hub gastronomici, come la Maritima e La Sucursal, ristorante noto per la sua cucina valenciana tradizionale creativa, e il Marina Beach Club, centro della nightlife locale. Fare un'escursione al Parco Naturale dell'Albufera Tra le zone umide più vaste di Spagna, c'è il Parco Naturale dell'Albufera. Questa zona verde alle porte di Valencia è habitat naturale di numerose specie di uccelli acquatici. È, dunque, il paradiso per i birdwatcher. All'Albufera è possibile partecipare a gite in barca in partenza da El Palmar, il principale villaggio della zona, che conducono alla scoperta delle meraviglie naturalistiche di quest'oasi umida, durante le quali si avvistano tanti volatili, tra cui fenicotteri. L'Albufera è un parco caratterizzato da boschi, risaie e tradizionali taverne spartane dove assaporare alcuni dei piatti tradizionali della zona, arroz con pesce, all i pebre, una casseruola con anguille di laguna e la famosasalsa ali oli. È la destinazione ideale per passare qualche ora circondati dalla natura e ammirare alcuni dei panorami più affascinanti del Mediterraneo. foto di Visit Valencia Rilassarsi in spiaggia a Valencia Le spiagge di Valencia sono tante, adatte ai gusti e alle esigenze di ciascun viaggiatore. Si trovano tutte nelle immediate vicinanze della città e, dunque, sono comode da raggiungere con i mezzi pubblici, metro o autobus. Le spiagge più famose di Valencia sono le spiagge cittadine di El Cabaynal, Las Arenas e la Malva-Rosa, tutte e tre vicine al quartiere El Cabaynal, con acque pulite e basse, adatte a famiglie con bambini piccoli, sabbia morbida e fine e numerosi servizi, come ristoranti, negozi e bar. Chi, invece, preferisce allontanarsi un po' dalla città e rilassarsi tra dune di sabbia, silenzio e vegetazione selvatica, non deve fare altro che raggiungere le spiagge di El Saler e quelle del Parco Naturale dell'Albufera, a sud della città. A Valencia con i bambini Valencia è la città perfetta per un weekend in Europa con tutta la famiglia. Il capoluogo della Comunità Valenciana è ricco di storia, capolavori contemporanei, musei interattivi e parchi pensati per far divertire i piccoli esploratori. sono numerose le attrazioni, i musei, i parchi e le cose da scoprire. Il Museo delle Scienze Principe Felipe e l'Hemisfèric nella Città delle Arti e delle Scienze, offrono esposizioni interattive e cinema IMAX che affascinano grandi e piccoli. L'Oceanogràfic, il più grande acquario d'Europa, permette di osservare da vicino delfini, pinguini e squali, mentre il Giardino del Turia, ex letto del fiume trasformato in parco urbano di 9 km, è ideale per passeggiate in bicicletta, giochi e picnic. Il Bioparc, un innovativo zoo immersivo, e le spiagge della Malvarrosa e delle Arenas, con ampi spazi per giocare e fare il bagno in sicurezza, completano l'offerta. Valencia si rivela una città dove bambini e genitori possono esplorare, imparare e divertirsi insieme, vivendo esperienze indimenticabili. LEGGI ANCHE: A Valencia con tutta la famiglia. Cosa vedere, dai parchi alle spiagge, ai musei per bambini Cosa mangiare a Valencia La gastronomia di Valencia è un viaggio nei sapori più autentici della tradizione mediterranea. La semplicità degli ingredienti si unisce alla ricchezza del territorio facendo nascere alcuni dei piatti migliori della penisola iberica. Il piatto simbolo per eccellenza è la paella valenciana, nata proprio qui, e preparata secondo la ricetta originale con riso, pollo, coniglio, fagioli bianchi e verdure di stagione. Molto saporita anche la classica paella de marisco, preparata con frutti di mare. Oltre alla paella, la cucina valenciana offre altre specialità come l'all i pebre, uno stufato di anguille tipico dell'Albufera, la salsa ali oli, e la fideuà, piatto tradizionale dei pescatori, simile alla paella, con crostacei e pesci, ma a base di pasta invece che di riso. Le bevande tipiche della città sono l'horchata, una bevanda dolce e rinfrescante a base di chufa, zigoli dolci, acqua e zucchero, e l'Agua de Valencia, a base di succo d'arancia fresca, cava (vino spumante spagnolo), vodka e gin. foto di Visit Valencia Dove mangiare a Valencia Un grande locale vista mare dove si mangiano ottime paelle, sia di mare che di terra. Adatto se si vuole fare un pasto senza allontanarsi dalle spiagge. Ristorante di cucina mediterranea e valenciana. Il menù propone sapori di carne e di pesce, oltre che paella, fideuá e altri piatti di riso. Famoso ristorante nel cuore del Parco dell'Albufera con gastronomia tradizionale valenciana a base di prodotti stagionali e locali, e parco giochi per bambini. A ottobre 2025 si celebrerà il terzo Anno Giubilare del Santo Graal nella Cattedrale di Valencia / foto di Visit Valencia Dove dormire a Valencia Situato in un'elegante casa modernista del 1924 nel vibrante quartiere di Ruzafa, questo hotel adults only di 4 camere mescola elementi storici, come pavimenti in piastrelle idrauliche e soffitti alti, con un gusto retro-chic molto curato. Nel cuore del quartiere storico La Seu-Xerea, a pochi minuti dalla cattedrale, questo hotel combina il recupero di un edificio d'epoca con un arredamento moderno e curato: terrazza, ambienti luminosi, atmosfera urbana e accogliente. Sul lungomare di Las Arenas, questo boutique hotel di 21 camere unisce stile mediterraneo, luce naturale e dettagli di design. foto di Fandi, VisitValencia Quando andare a Valencia Fate pure le valigie e partite quando volete per Valencia. Il clima mediterraneo favorisce inverni miti ed estati calde e soleggiate (ma non afose). L'autunno è la stagione più piovosa dell'anno. Primavera ed estate rimangono i periodi migliori per esplorare la città, anche per via delle numerose feste cittadine. Come arrivare a Valencia Raggiungere Valencia dall'Italia è semplice e comodo. Ogni giorno partono voli diretti per l'aeroporto internazionale di Valencia-Manises (VLC) dalle principali città italiane -Milano, Roma, Bologna, Venezia e Napoli- operati da compagnie come ITA Airways, Ryanair e Vueling. L'aeroporto di Valencia si trova a circa 8 km dal centro. È collegato in 20 minuti con la metropolitana (linee 3 e 5) o, in alternativa, con taxi e autobus. Chi preferisce il treno può arrivare alla stazione Joaquin Sorolla, servita dall'Alta Velocità spagnola (AVE) che unisce Valencia a Madrid in circa 1 ora e 40 minuti e a Barcellona in poco più di 3 ore. In auto, la città è ben collegata attraverso l'autostrada AP-7, la grande arteria che costeggia il Mediterraneo, e permette di combinare il viaggio con tappe lungo la Costa Blanca o la Costa del Azahar. Per Valencia salpano anche le navi della Grimaldi Lines da Livorno. Informazioni utili Per essere aggiornati sugli eventi e le novità di Valencia: Visit Valencia (aggiornamento a cura di Francesca Masotti, novembre 2025 )|2025-11-25|https://viaggi.corriere.it/europa/valencia/
di Roberta Polese Giovanni Diamanti, analista politico e a capo di Youtrend: «L'elezione di un sindaco o di un consiglio comunale coinvolgono di più, anche perché è molto più facile misurare il risultato di un sindaco o un assessore». Eppure la Sanità è una materia gestita dalla Regione, ed è un tema di scontro a volte anche molto aspro tra i candidati... «Questa caratteristica fatica ad arrivare alle persone, la politica regionale si avvale di una comunicazione dispersiva e frammentata, in molti non sanno o non capiscono l'utilità di un ente regionale, anche perché esiste un ministero della Sanità». Ma di chi è la colpa di questa disaffezione? «Non parlerei di colpe, sono dati di fatto, questo è un tipo di disaffezione che parte dall'alto, la politica non è considerata come una cosa che ha un'influenza decisiva nelle vite delle persone». Può essere che chi è largamente favorito non abbia interesse a portare troppa gente a votare? Da sempre questa è una regione di centrodestra, la partita è quasi sempre decisa a tavolino... «Tutti hanno interesse ad essere votati, il consenso è fondamentale, anche quando si è favoriti». Che cosa si può fare per portare più gente al voto? «Dovremmo favorire l'accesso al voto allungando i tempi: due giorni sono troppo pochi, sbagliato poi, secondo me, votare a novembre, maggio o i primi di giugno incentivano il voto».|2025-11-25|https://corrieredelveneto.corriere.it/notizie/politica/25_novembre_25/affluenza-al-44-per-cento-in-veneto-l-esperto-mai-cosi-bassa-la-gente-pensa-che-la-regione-sia-inutile-959b3008-1006-4089-94c2-edddd7468xlk.shtml
di Marco Bonet Schierato capolista in tutte le province dopo il niet al quarto mandato, il presidente uscente non ha deluso le attese Il salotto esclusivo delle elezioni regionali, luogo intimo per pochi aficionados che fa la gioia dei colonnelli di partito (meno votanti, meno sorprese e difatti pure stavolta nessuna suspense), ha dunque emesso i suoi responsi: Alberto Stefani, 33 anni compiuti una settimana fa, è il nuovo presidente del Veneto. La Lega respinge in modo inequivocabile il tentativo di Fratelli d'Italia di ribaltare le gerarchie all'interno della coalizione e resta saldamente il primo partito della regione. Ed entrambi i risultati portano impressi come un marchio un nome e un cognome: Luca Zaia. Schierato capolista in tutte le province dopo il niet al quarto mandato, il presidente uscente non ha deluso le attese, confermando il suo strapotere all'interno del (fu?) Zaiastan. «Dopo Zaia, scrivi Zaia» era lo slogan della campagna elettorale: l'hanno fatto in 190 mila, un dato che risalta ancor di più per contrasto con l'affluenza, crollata ai minimi storici: 44,5%, 16 punti in meno di cinque anni fa, perfettamente in linea con la parabola discendente registrata negli archivi (nel 2005 fu al 72%, poi 66% nel 2010, 57% nel 2015 per risalire nel 2020 al 61%, ma lì si usciva dal Covid e il voto per le Regioni fu caratterizzato in tutta Italia da un sentimento diffuso di fiducia per i governatori rimasti in trincea contro la pandemia). Dei pochi che sono andati a votare, dunque, tantissimi hanno scelto ancora una volta Zaia e sarà curioso capire quanti, sfruttando il voto disgiunto, l'hanno fatto pur preferendo a Stefani il candidato del centrosinistra Giovanni Manildo. Detto che il torto maggiore ce l'ha sempre chi non va a votare, lasciando che a decidere i suoi destini siano cerchie ristrette mobilitate dalla militanza, fa riflettere che il disinteresse più forte si proietti sull'ente che gestisce la sanità, ossia la materia che tocca la carne viva delle persone. Se neppure la tutela della propria salute spinge a recarsi alle urne, cos'altro può farlo? C'è poi un problema evidente di legittimazione popolare per chi è chiamato a governare: a nome di chi lo fa, in questo generalizzato clima di sfiducia? Non sarà facile assumere decisioni delicate come l'introduzione dell'addizionale Irpef avendo ricevuto un mandato così risicato da parte dei cittadini. Certo non ha aiutato a scaldare i cuori una sfida poco polarizzata tra due candidati, Stefani e Manildo, fin troppo simili, con proposte e un lessico sostanzialmente sovrapponibili. Un confronto che fin dai suoi esordi è apparso incanalato sulla scia dei precedenti che hanno fatto del Veneto la roccaforte del centrodestra da che esiste l'elezione diretta del presidente. E va detto che, al di là dell'innegabile «effetto Zaia» registrato a queste latitudini, dovunque le Regioni si confermano un fortilizio che perpetua se stesso, visto che il rapporto 60-30 tra la forza di governo uscente e la compagine degli sfidanti è confermato con identiche proporzioni pure in Campania e in Puglia, andate al centrosinistra. La conseguenza di un risultato dato per scontato è stata che da subito l'attenzione dei protagonisti e degli osservatori si è spostata dalla sfida tra il centrodestra e il centrosinistra alla sfida interna al centrodestra, tra la Lega in declino dalle Politiche alle Europee, e i Fratelli d'Italia in vertiginosa ascesa, desiderosi di imporsi definitivamente come il primo partito. Il sorpasso non solo non c'è stato ma la forbice tra i due alleati è rimasta ampia, per quanto non paragonabile a quella registrata nel 2020, un'elezione che come già detto ha rappresentato un'anomalia assoluta. La Lega doppia nei consensi FdI e le ragioni sono diverse. I Fratelli scontano l'aver ceduto all'alleato il candidato presidente, che da sempre ha un effetto traino sulla lista di appartenenza; nel caso di specie, poi, la difficoltà è stata doppia perché il Carroccio non vantava un candidato presidente ma addirittura due, perché tale è stato percepito Zaia dall'elettore medio; infine, Fratelli d'Italia s'impone quando si tratta di votare Giorgia Meloni, come alle Politiche o alle Europee, mentre in un'elezione fortemente territoriale come le Regionali, dove si va a preferenze, sconta una classe dirigente ancora poco radicata, con consensi magari in via di costruzione ma non granitici e diffusi come quelli dei leghisti, che d'altra parte danno le carte da quindici anni. Il risultato personale di Zaia (che vale un terzo di tutti i voti andati alla Lega) è una buona ed una notizia cattiva per Matteo Salvini. Buona per tutte le ragioni dette fin qui, ossia la vittoria di Stefani (abilissimo a restare in equilibrio tra «Luca» e «Matteo») e il ridimensionamento di FdI; cattiva perché ribadisce una volta di più la centralità del governatore uscente nello scacchiere politico locale e nazionale. Oltre 190 mila preferenze sono un'ottima polizza su un futuro che tutti provano a decifrare, e ribadiscono l'appeal della proposta identitaria e autonomista orgogliosamente incarnata da Zaia, che con il progetto ispirato alla Cdu/Csu bavarese si staglia oggi come l'unico competitor di Salvini per la leadership nel partito. Infine, il centrosinistra: è andata male, ma non malissimo. Il 30% è il miglior risultato degli ultimi 15 anni e anche nel Pd - come in FdI - ci si domanda se senza Zaia le cose non sarebbero potute andare meglio. Di sicuro c'è che la minoranza formato «Campo larghissimo» raddoppia i suoi seggi in consiglio, il che le consentirà di fare un'opposizione un po' più efficace di quanto visto nell'ultima legislatura, quando i numeri schiaccianti di Lista Zaia e Lega non le fecero toccare palla. Da qui può ripartire per provare a imporre all'attenzione dell'opinione pubblica un'alternativa credibile al centrodestra, incentrata sulle proposte oltreché sulle proteste. Chissà, magari approfittando degli spazi che potrebbero aprirsi se il derby nel centrodestra dovesse farsi più vivace.|2025-11-25|https://corrieredelveneto.corriere.it/notizie/politica/25_novembre_25/l-ultima-zampata-del-doge-per-luca-zaia-un-risultato-politico-e-personale-61e6e96c-9d76-428a-86a6-10c704b3dxlk.shtml
di Vera Mantengoli La Rsu: «Mezzi ritorsivi». Il sovrintendente Colabianchi: «Premio della Fondazione» Fate sciopero? E noi sospendiamo il welfare. Non c'è mai stato questo scambio diretto tra la direzione delTeatro La Fenice e la Rsu, ma i fatti parlano chiaro: il welfare che ogni anno lavoratori e lavoratrici ricevono a novembre quest'anno non è arrivato e, se tutto andrà bene, se ne riparlerà la prossima primavera. Si tratta di un bonus (di 7-800 euro) che non rientra nel contratto collettivo, nemmeno in quello integrativo, ma è un bonus del Teatro veneziano, che comunque non era mai saltato, nemmeno durante l'ultima fase della direzione Fortunato Ortombina, quando il rapporto ormai era irrecuperabile. Il Modello Fenice «Il cosiddetto Modello Fenice con cui la dirigenza suole parlare del Teatro, ora viene punito per aver espresso, in modo legittimo e democratico, un'opinione diversa dalla loro — ha sottolineato lunedì la Rsu —. Eppure, sappiamo bene che le motivazioni che daranno questi signori - il rischio di non chiudere il bilancio in pareggio, l'accusa di giocare con risorse pubbliche - sono argomentazioni deboli. I mezzi ritorsivi adottati non ci intimoriscono perché siamo dalla parte della verità». La sensazione della Rsu è che la decisione del consiglio di indirizzo sia volta a spezzare la compattezza dei lavoratori e delle lavoratrici che, da oltre due mesi, contestano la nomina direttrice musicale diBeatrice Venezi in quanto il non sarebbe all'altezza del ruolo assegnatole dal sovrintendente Nicola Colabianchi. «Atteggiamento di cautela» Da parte sua, Colabianchi ha tenuto invece a precisare che quanto deciso sulla sospensione dell'erogazione del welfare del 2025, è stato deliberato anche dal consiglio di indirizzo nel corso dell'ultima seduta, ma in via temporanea e per dei motivi ben precisi: «La sospensione è dovuta alle attuali condizioni che non consentono, al momento, di disporre di previsioni affidabili per una valutazione prudente e responsabile. Per questo motivo si è ritenuto opportuno adottare un atteggiamento di cautela, congelando l'anticipazione fino alla approvazione definitiva del bilancio 2025». Una mossa che però potrebbe rivelarsi un boomerang e ritorcersi contro la direzione proprio sotto forma di uno sciopero ancora più estremo: quello del Concerto di Capodanno tradizionalmente trasmesso su Rai 1 con ottimi ascolti. Il bilancio in pareggio Tra le righe il messaggio di Colabianchi e del sindaco Luigi Brugnaro, quale presidente del consiglio di indirizzo, è chiaro, ovvero quello di non voler rischiare di chiudere un bilancio non in pareggio. Mossa prudenziale o punitiva? «Si precisa che tale welfare rappresenta una prestazione unilaterale e liberale dalla Fondazione e non è prevista dalla contrattazione collettiva o dagli accordi integrativi, quali tredicesima, quattordicesima, premio di produzione, che verranno corrisposti», sottolinea la Fondazione. Per la Rsu il welfare aziendale è una somma «guadagnata con anni di impegno e con anni di bilanci in pareggio, unici in Italia, e significa aiuto alle famiglie per tutte quelle voci di spesa che solo chi deve fare i conti a fine mese comprende veramente». La rappresentanza sindacale unitaria non nasconde nemmeno l'amarezza e la delusione per quella che definisce «una decisione del consiglio di indirizzo, presa peraltro a un mese dal Natale». «Una decisione che chiaramente indica da quale parte si è scelto di stare».|2025-11-25|https://corrieredelveneto.corriere.it/notizie/venezia-mestre/cronaca/25_novembre_25/fenice-di-venezia-niente-welfare-ai-musicisti-con-gli-scioperi-serve-cautela-a-rischio-il-capodanno-d3a4e968-bdae-469f-8ca8-d2eb2455dxlk.shtml
di Sara D'Ascenzo Il candidato del centrosinistra nella sede del Pd: «Eravamo diventati una barzelletta» A guardarlo, si direbbe che a perdere sia stato qualcun altro. E anche a sentirlo. Giovanni Manildo, il candidato presidente del Campo largo del centrosinistra, scende nella sala riunioni «Antonio Gramsci» della sede regionale del Partito Democratico a Padova pochi minuti dopo le 18, quando il neogovernatore Alberto Stefani ha già iniziato il suo discorso da vincitore. Ma l'avvocato prestato alla politica voleva essere sicuro di aver piantato un «chiodo a metà parete» in quella salita a cui, da orgoglioso alpino, ha paragonato l'impresa per il centrosinistra di conquistare il governo del Veneto. «Sarà per la prossima volta», ammette quando ormai tutte le telecamere si stanno spegnendo, i cronisti se ne vanno e l'acqua a disposizione è finita. La soglia psicologica del 30% oscilla come un pendolo (finirà a 28.88%), ma Manildo può dire la frase che segna la rinascita del centrosinistra: «Abbiamo doppiato la presenza numerica, dal 15% di cinque anni fa. Da qui si riparte per un bel piano di rilancio della nostra regione e per un Veneto più uguale. Partiamo da un terzo dei consensi e questo ci responsabilizza molto. Prima eravamo minoranza, ora saremo opposizione. Abbiamo proposto idee, una visione, ringrazio i partiti, soprattutto il Pd e i candidati che si sono spesi. Sono orgoglioso di questa coalizione coesa. Mi ha appena chiamato Elly Schlein e ha avuto parole molto affettuose per me, come pure Matteo Renzi». Pesa, come un convitato di pietra, quel dato dell'astensionismo che inchioda i voti dei veneti al 44 per cento. Ma lui è sicuro: «Il Pd ha fatto un lavoro ottimo. Ero convinto che il problema fossero i giovani e durante la campagna elettorale ho fatto molti incontri con loro, molti confronti tematici, molti giovani si sono candidati, anche chi non era organico ai partiti. Resta un tema generale di fiducia della gente nei confronti della politica, che deve essere il mezzo per creare il futuro. Il dato del 2020, con oltre il 60% di veneti al voto, è stato l'equivalente di una cattedrale di ringraziamento per la fermezza con cui il presidente Zaia ha gestito l'emergenza Covid. Da adesso in poi dev'essere compito di tutti, maggioranza come opposizione, riportare i veneti al voto». Il futuro della coalizione per Manildo è tracciato: «Il mio ruolo comincia domani (oggi, ndr). Resterò in Consiglio regionale e guiderò la coalizione. Per me non c'è mai stato nessun dubbio, fin dall'inizio e sono molto contento di essere riuscito a collegare una squadra che ha lavorato bene. Dopo quindici anni in cui pareva che stessimo ineluttabilmente scendendo, questa è un'inversione di rotta con proposte serie. Finora la corsa del centrosinistra in Veneto era una barzelletta. Ti dicevano: Ti piace vincere facile? Candidati in Veneto per il centrodestra... . La nostra non è stata una battaglia di testimonianza e io ho giocato per vincere, lo faccio anche quando sfido a tennis quelli molto più bravi di me. Ora ci vuole una grande volontà e una grande voglia di lavorare per il Veneto e di renderlo una regione migliore di quella che abbiamo ricevuto». Per l'ex sindaco di Treviso «oggi è finita l'era del Doge-Zaia, anche se avrà un impatto sui risultati, ma è comunque finita un'epoca e in questa epoca che nasce bisogna darsi da fare per dare risposte a un Veneto che ha mostrato e mostra molte fragilità, penso soprattutto alla sanità». Il futuro tracciato prevede anche un confronto con l'avversario, il neopresidente Stefani con cui Manildo, già alla luce dei primi risultati, si è congratulato: «Gli ho augurato buon lavoro e gli ho augurato di essere all'altezza della fiducia che i veneti gli hanno tributato. Siamo pronti a confrontarci sui temi importanti, sulle cose che non guardano a logiche di potere ma guardano agli interessi dei veneti io posso esserci in modo serio e propositivo. Questa regione è profondamente cambiata, la politica ora deve andare su temi concreti. Stefani è sicuramente un enfant prodige, ma la nostra, finora, non è stata una regione per giovani. La prima battaglia dev'essere per un primo salario equo». L'exploit di Szumski, con oltre il 5%, che forse ha intercettato le stesse forze che un tempo votavano 5 Stelle, per Manildo è «una risposta alla rabbia di alcuni, un dato da tenere presente, anche per noi». I modi gentili e le risposte sempre pacate, avverte Manildo, che anche in campagna elettorale ha opposto, non traggano in inganno: «Io sono stato molto fermo in campagna elettorale sulla nostra sanità che va verso il modello lombardo, con una privatizzazione inaccettabile. Non serve urlare o piantare un chiodo in mezzo alla testa degli avversari. In questi ultimi dieci anni c'è stata una sonnolenza su temi come lo sviluppo economico e il lavoro soprattutto dei giovani. È ora di cambiare passo». Ora lo schema-Manildo potrebbe essere usato per un'altra elezione, quella del sindaco di Venezia: «Avere più forze che lavorano insieme porta a una sintesi alta. I dati su Venezia sembrano molto positivi. Chi avrà la responsabilità di fare questo percorso potrà trarre qualche insegnamento da questa bella esperienza».|2025-11-25|https://corrieredelveneto.corriere.it/notizie/politica/25_novembre_25/il-centrosinistra-vicino-al-30-manildo-raddoppiati-i-voti-adesso-guidero-l-opposizione-a62e9f97-a781-47e8-8df0-e9ce1c3f7xlk.shtml
di Roberta Polese Nel 2024 le vittime erano state quattro. Nel 2025, quello di Jessica Stappazzollo Custodio de Lima, uccisa a Verona tra il 26 e il 27 ottobre, è stato il primo del 2025 Qualcosa si muove, almeno dal 2023. Ci sono ancora molti problemi da risolvere: braccialetti elettronici che non funzionano, tempi lunghissimi, quasi infiniti, della giustizia, case rifugio che non sono mai abbastanza, ma è giusto dirlo per dare un barlume di speranza a chi sta faticosamente cercando di uscire dal tunnel della violenza: c'è qualcosa che funziona. Un dato su tutti: mentre il numero di femminicidi in Italia continua a rimanere alto, in Veneto il fenomeno è fortunatamente in calo. I femminicidi in Veneto e in Italia Nel 2025 in Italia ci sono state 77 vittime di femminicidio, in Veneto quello di Jessica Stappazzollo Custodio de Lima, uccisa a Verona tra il 26 e il 27 ottobre, è il primo caso dell'anno. Nel 2024 le vittime nella nostra regione sono state quattro: Sara Buratin, Giada Zanola, Vincenza Saracino e Cesira Tarzo, due i casi ancora da chiarire (i suicidi di Rossella Zanin e Maria Cristina Caldiero) mentre a livello nazionale i femminicidi sono stati 99. Nel 2023 le vittime venete erano state sette, tra cui Giulia Cecchettin, e 107 in Italia; nel 2022 in Veneto sono state uccise 12 donne, 107 nel resto del Paese, nel 2021 le vittime venete di femminicidio furono 14, quell'anno le vittime in Italia salirono a 115. Infine: otto le vittime venete nel 2020, nel resto del Paese furono 118 (numeri raccolti dall'osservatorio Non una di meno, al netto di transicidi, suicidi e sparizioni ancora da chiarire). Mentre il numero dei femminicidi in Veneto diminuisce, crescono esponenzialmente le denunce: i dati raccolti dai carabinieri mostrano come tra il 2023 e il 2024 le applicazioni del «codice rosso» siano salite da 2.620 a 3.071, con un incremento del 17%. Le denunce Ancora più marcato il trend riguardante lo stalking: tra giugno 2022 e giugno 2023 le denunce erano state 2.613, mentre tra il 2023 e il 2024 sono arrivate a 3.741, un aumento del 43%. La sensazione è che le vittime stiano facendo un grande sforzo per salvarsi. Questa è la buona notizia, ma il rovescio della medaglia è che le donne stanno facendo quasi tutto da sole, perché la «filiera» che dovrebbe metterle in salvo spesso non funziona: «Il numero delle denunce che cresce è segno che le vittime stanno chiedendo aiuto e spesso si salvano perché hanno la forza di sottrarsi ai loro aguzzini – spiega Aurora D'Agostino, consulente legale del Centro Veneto Progetti Donna – Non solo le donne, ma anche la cerchia familiare che le circonda ha imparato a riconoscere e a segnalare la violenza, sono sicuramente segnali positivi che arrivano dal lavoro di sensibilizzazione e anche dal ruolo importante della Fondazione Cecchettin nel nostro territorio, ma se il numero dei femminicidi diminuisce non vuol dire che siamo fuori dall'emergenza: le vittime sono lasciate sole in troppe fasi di questa loro battaglia, servono più case rifugio, servono sostegni per donne e figli nella fase delicatissima dell'allontanamento, quindi, per dirla in parole povere, servono soldi, non si salvano vite a costo zero». «Cogliere i segnali positivi» Dello stesso parere anche Mariangela Zanni, presidente del Centro Veneto Progetti Donna: «Vanno colti i segnali positivi, che sono importanti perché danno speranza a chi denuncia, noi quest'anno abbiamo già sostenuto 1.350 donne, arriveremo a 1.500 entro la fine dell'anno, carabinieri e polizia stanno andando nella direzione giusta, sanno che i braccialetti a volte non funzionano e sono più attenti, la Regione ha messo in collegamento i centri antiviolenza che ora sono in rete, e anche i fondi sembrano sbloccarsi, ma la sensazione è che sia tutto molto precario, appena cala l'attenzione sul fenomeno scende anche il sostegno, dovremmo arrivare a costruire una rete più solida, e per farlo servono i soldi, le cose stanno migliorando, ma ancora non basta».|2025-11-25|https://corrieredelveneto.corriere.it/notizie/cronaca/25_novembre_25/femminicidi-in-calo-in-veneto-crescono-le-denunce-per-stalking-le-donne-si-mettono-in-salvo-ma-vengono-lasciate-sole-a69b8f23-b33c-4859-a067-fb854d54cxlk.shtml
di Denis Barea Treviso, un negoziante ha ripreso il passaggio dell'animale tra i banchi e nel centro del paese fino alla piazza Lupo filmato tra i banchi del mercato Coldiretti di Valdobbiadene: «Pericolo quotidiano» / Il lupo tra le bancarelle del mercato È stata una scena decisamente inusuale quella che la mattina del 24 novembre, alle 8.15, ha sorpreso i frequentatori del mercato settimanale di Valdobbiadene, in provincia di Treviso. Un lupo, probabilmente un esemplare giovane che si è allontanato dal branco, è spuntato tra le bancarelle e tra i residenti venuti a fare la spesa. L'animale, bagnato dalla pioggia gelata, ha attraversato con passo rapido la zona delle Poste, poi si è affacciato nell'area parrocchiale. Da lì ha imboccato viale Giuseppe Mazzini, arrivando fino a piazza Guglielmo Marconi, in pieno centro. «Il pericolo del lupo esiste» A notarlo, e a documentarne l'incursione con video e fotografie, è stato un commerciante, che lo ha ripreso proprio alla fine di viale Mazzini, stupito dalla tranquillità con cui il predatore si muoveva tra gli ambulanti e le persone presenti al mercato del lunedì. Le immagini sono rimbalzate rapidamente sui Social, arrivando a Fabio Piccolin, presidente di Coldiretti Valdobbiadene, che non nasconde la sua preoccupazione. «Il pericolo del lupo esiste — dice — è sempre più evidente e preoccupa gli agricoltori. Oltre alle predazioni in montagna e in campagna, ora si muove liberamente anche in pieno centro cittadino. Per fortuna non è successo nulla, ma non possiamo sapere come possa reagire a contatto ravvicinato con l'uomo». Non è un episodio isolato E anche se gli esperti dicono che il lupo non rappresenta alcun pericolo per l'uomo, di certo quello di lunedì mattina non è un episodio isolato. Solo pochi giorni fa a Follina tre lupi erano stati ripresi da un'automobilista mentre correvano nella notte lungo la strada che costeggia il cimitero, a ridosso del centro abitato. Per evitare l'auto hanno attraversato giardini privati e spazi verdi, confermando che la loro presenza in area pedemontana è ormai stabile. Fototrappole e telecamere di sicurezza hanno inoltre documentato più volte il loro passaggio nelle zone del Montello, dove non sono mancati ritrovamenti di animali sbranati. Negli ultimi mesi infatti sono stati registrati diversi episodi di predazione, dal cagnolino sbranato a Farra di Soligo in agosto agli attacchi agli allevamenti ovini non protetti sul Montello, sul Grappa e nel Vittoriese. Il lupo ormai presenza stabile nel Trevigiano Proprio alla luce dell'aumento degli avvistamenti, la Regione e diversi Comuni della fascia pedemontana, soprattutto quelli lungo il corso del Piave, corridoio naturale utilizzato dai lupi per scendere a valle, hanno diffuso vademecum e organizzato incontri informativi. Gli avvistamenti successivi sul Montello, sul Grappa e nel Vittoriese — dove alcuni allevamenti ovini non protetti sono stati razziati durante l'inverno — confermano una realtà ormai strutturale: il lupo è stabilmente tornato nella Marca. E la convivenza non è più un'ipotesi, ma una realtà di fatto, con cui la Pedemontana deve fare i conti e imparare a convivere.|2025-11-25|https://corrieredelveneto.corriere.it/notizie/treviso/cronaca/25_novembre_25/lupo-filmato-tra-i-banchi-del-mercato-coldiretti-di-valdobbiadene-pericolo-quotidiano-27b2014c-209c-4401-a062-8599a812axlk.shtml
Come indicato nella cookie policy noi e terze parti facciamo uso di tecnologie, quali i cookie, per raccogliere ed elaborare dati personali dai dispositivi (ad esempio l'indirizzo IP, tracciamenti precisi dei dispositivi e della posizione geografica). Per installare i cookie che garantiscono le funzionalità tecniche, non è necessario il tuo consenso. Con il tuo consenso, noi e alcune tra terze parti presenti in questa lista - inserzionisti nonché intermediari del mercato pubblicitario di volta in volta coinvolti -, potremo mostrarti pubblicità personalizzata, misurarne la performance, analizzare le nostre audience e migliorare i nostri prodotti e servizi. Puoi liberamente conferire, rifiutare o revocare il consenso a tutti o alcuni dei trattamenti facendo click sul pulsante Preferenze sempre raggiungibile anche attraverso la nostra cookie policy. In caso di rifiuto integrale o delle singole finalità necessarie all'erogazione di pubblicità e di contenuti personalizzati, potrai scegliere di aderire a un piano di abbonamento. Puoi acconsentire direttamente all'uso delle tecnologie sopra menzionate facendo click su Accetta e continua o rifiutarne l'uso e abbonarti facendo click su Rifiuta e abbonati .|2025-11-25|https://viaggi.corriere.it/europa/
