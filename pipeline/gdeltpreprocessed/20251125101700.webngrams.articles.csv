Text|Date|URL
11:14 Gli esclusi eccellenti: chi sono gli asessori e consiglieri che non sono stati eletti in Puglia Diversi gli esclusi eccellenti, fra i quali gli assessori uscenti Fabiano Amati (Bilancio), reduce da tre mandati consecutivi al Consiglio regionale, Gianfranco Lopane (Turismo) e Giovanni Stea (Contenzioso amministrativo). Parimenti esclusi il capogruppo uscente del Movimento 5 Stelle Antonello Delle Fontane, il consigliere dem di lungo corso Ruggero Mennea, e i forzisti Domenico Damascelli (dopo due mandati di fila) e Antonio Raone, superato dall'incandidabile Paride Mazzotta. 10:47 Bombardieri (Uil): Decaro avrà tanto da fare, problema è chi non vota Ad Antonio Decaro rivolgo un in bocca al lupo e auguri di buon lavoro, mi pare che avrà tanto da fare. Il commento è sull'alto numero di persone che non hanno votato, credo che quello sia il problema che la politica deve affrontare . Lo ha detto a Bari il segretario generale della Uil, Pierpaolo Bombardieri, a margine del consiglio della Uil Puglia, commentando l'elezione ieri del neo governatore pugliese Antonio Decaro. Quando il 60% della popolazione che ha diritto non va a votare - ha aggiunto - c'è un problema anche abbastanza serio sia per la rappresentanza sia, forse, per la democrazia . 10:36 Francesco Paolicelli è il consigliere regionale più votato: l'esponente Pd è il più vicino a Decaro Il più suffragato di Puglia è, come per la precedente tornata elettorale, Francesco Paolicelli, eletto nel Pd con 33.117 preferenze e considerato l'esponente politico più vicino a Decaro. 10:22 Per Decaro quasi il doppio dei voti di Lobuono Il 63,97% dei votanti pugliesi ha scelto Antonio Decaro. Il neo presidente della Regione Puglia si mantiene di poco sotto il milione di voti, totalizzando un consenso personale di 919.665 preferenze. Superiore a quello che, cinque anni fa, raggiunse il suo predecessore, il presidente uscente Michele Emiliano che fu votato da 871.028 cittadini. Emiliano non poteva contare sul campo largo perchè il M5S si presentava da solo con un proprio candidato presidente. Luigi Lobuono, invece, ha raccolto 505.055 voti personali, (35,13%) di molto inferiori ai 724.928 raggiunti dal candidato presidente del centrodestra di cinque anni fa, Raffaele Fitto. C'è da dire, però, che cinque anni fa alle urne si recarono molti più pugliesi: furono poco più di 2 milioni, mentre il 23 e 24 novembre scorso sono stati solo 1.475.437, il 41,83% degli aventi diritto. 09:54 Puglia, in consiglio regionale più donne: 12 elette. Elisabetta Vaccarella la più votata Aumentano le consigliere regionali in Puglia: sono 12, erano otto nella precedente legislatura. La più suffragata è l'assessore al Welfare del Comune di Bari Elisabetta Vaccarella che ha ottenuto 26.714 voti e che è una new entry in consiglio regionale. Il Movimento Cinque Stelle ha invece eletto la consigliera comunale di Monopoli Maria Laghezza. Angela Maria Minuto, ex parlamentare di Molfetta, entrerà in consiglio con la Lega. Nel collegio di Foggia con il Pd è stata eletta Rossella Falcone con più di 10mila voti mentre per la lista Decaro Presidente entrerà in consiglio Maria Grazia Starace prima con 7738 preferenze. Il Movimento Cinque Stelle conferma invece l'uscente Rosa Barone dentro con 4317 voti e arriva anche la new entry Annagrazia Angolano.. Nella Bat viene eletta in consiglio l'assessore uscente ai Trasporti Debora Cilento in corsa con il Pd (ha ottenuto più di 8400 preferenze). Tonia Spina entrerà in consiglio con Fratelli d'Italia eletta con 4630 voti sempre nel collegio di Foggia. Isabella Lettori con più di 8mila voti sarà consigliera del Pd. Candidata nel collegio di Brindisi ha ottenuto 8200 voti. Nella circoscrizione di Lecce viene eletta con la lista Decaro Presidente l'ex vicesindaca Silvia Miglietta, per il Pd, invece, confermata l'uscente Loredana Capone che ha ottenuto più di 15mila preferenze – L'ARTICOLO 09:43 Nichi Vendola fallisce il ritorno in Puglia: Avs sul filo del 4 per cento non ottiene seggi La conferma è arrivata quando lo spoglio è stato concluso. Anche in questa tornata elettorale Avs non entrerà in consiglio regionale come era accaduto cinque anni fa. Ma questa volta c'è un escluso eccellente: Nichi Vendola non sarà eletto. – L'ARTICOLOdi Gabriella De Matteis 09:23 Puglia, 14 eletti nel Pd: ecco chi sarà in consiglio regionale Nel Pd in Puglia sono eletti per la prima volta Elisabetta Vaccarella, Ubaldo Pagano, Domenico De Santis, Giovanni Vurchio, Isabella Lettori, Rossella Falcone, Stefano Minerva. Riconfermati gli uscenti Loredana Capone, Donato Pentassuglia, Debora Ciliento, Raffaele Piemontese e Francesco Paolicelli e tornano dopo passate esperienze nell'assise Toni Matarrelli e Cosimo Borracino. Tutti alla prima elezione i consiglieri regionali di Decaro Presidente: Felice Spaccavento, Nicola Rutigliano, Tommaso Gioia, Graziamaria Starace, Giulio Scarpato, Silvia Miglietta, Giuseppe Fischetti. Due riconferme e due novità per il M5S: Rosa Barone e Cristian Casili continueranno a sedere in Consiglio regionale assieme alle esordienti Maria La Ghezza e Annagrazia Angolano. Per la Puglia si rinnova solo in parte: Sebatiano Leo, Saverio Tammacco e Antonio Tutolo sono riconfermati, accanto a loro Ruggiero Passero. Nel centrodestra è Fratelli d'Italia a conquistare più seggi, tra conferme e novità. Tornano in Consiglio Tommaso Scatigna, Tonia Spina, Luigi Caroli, Paolo Pagliaro, Renato Perrini, Dino Basile, Giannicola De Leonardis affiancati dai nuovi eletti Andrea Ferri, Antonio Scianaro, Nicola Gatta e Giampaolo Vietri. I quattro seggi di Forza Italia andranno a Paride Mazzotta, Paolo Dell'Erba, Massimiliano Di Cuia (tutti riconfermati) e Carmela Minuto e Marcello Lanotte. Infine, la Lega riconferma tutti gli uscenti: Fabio Romito, Napoleone Cera, Gianni De Blasi e Antonio Scalera. Una tornata elettorale che consegna esclusi eccellenti: Nichi Vendola, gli assessori uscenti Gianfranco Lopane e Fabiano Amati, consiglieri di lungo corso come Ruggiero Mennea o dal fronte opposto Domenico Damascelli – L'ARTICOLO|2025-11-25|https://bari.repubblica.it/cronaca/2025/11/25/diretta/regionali_puglia_chi_ha_vinto_chi_ha_perso_risultati_elezioni-425002736/
Antonio Decaro vince le elezioni regionali in Puglia con una maggioranza netta. E festeggia il Pd come primo partito. La composizione del consiglio regionale sarà con 29 seggi alla maggioranza e 20 più il candidato del centrodestra Luigi Lobuono all'opposizione. Fuori diversi candidati eccellenti: su tutti Nichi Vendola, governatore eletto nel 2005 e poi confermato per un altro mandato e padre della primavera pugliese: Avs non ha superato la soglia di sbarramento nonostante la sua candidatura. Gli eletti nel Partito democratico Quattordici consiglieri sono stati eletti nel Partito democratico: Francesco Paolicelli, Elisabetta Vaccarella, Ubaldo Pagano a Bari; Loredana Capone e Stefano Minerva a Lecce; Cosimo Borraccino e Donato Pentassuglia a Taranto; Rossella Falcone e Raffaele Piemontese a Foggia; Isabella Lettori e Antonio Matarrelli a Brindisi; Debora Ciliento, Domenico De Santis e Giovanni Vurchio nella Bat. Sette seggi per la lista Decaro presidente Conquista sette seggi la lista Decaro Presidente con: Giuseppe Fischetti a Taranto, Tommaso Gioia a Brindisi; Silvia Miglietta a Lecce; Nicola Rutigliano nella Bat; Giulio Scapato e Graziamaria Starace a Foggia; Felice Antonio Spaccavento a Bari. In Puglia è ancora primavera, il trionfo di Decaro nel segno della continuità di Piero Ricci 25 Novembre 2025 Il centrodestra: 11 consiglieri per Fratelli d'Italia l centrodestra potrà contare su 20 consiglieri oltre al seggio che spetta di diritto a Luigi Lubuono come candidato presidente arrivato secondo. Undici posti in Consiglio regionale per Fratelli d'Italia: Tommaso Scatigna eletto a Bari; Cataldo Basile e Paolo Pagliaro a Lecce; Renato Perrini e Giampaolo Vietri a Taranto; Giovanni De Leonardis e Nicola Gatta a Foggia; Luigi Caroli e Antonio Scianaro a Brindisi; Andrea Ferri e Antonia Spina nella Bat. Cinque eletti in Forza Italia Dopo Fratelli d'Italia, il centrodestra in Consiglio sarà rappresentato da cinque eletti di Forza Italia: Paolo Dell'Erba a Foggia; Massimiliano Di Cuia a Taranto; Marcello Lanotte nella Bat; Paride Mazzotta a Lecce e Anna Carmela Minuto a Bari. Quattro in consiglio per la Lega Quattro per la Lega: Napoleone Cera a Foggia; Gianfranco De Blasi a Lecce; Fabio Romito a Bari e Antonio Paolo Scalera a Taranto.|2025-11-25|https://bari.repubblica.it/cronaca/2025/11/25/news/puglia_consiglieri_regionali_eletti-425002840/
(Teleborsa) - Morningstar DBRS si avvicina al 2026 con un outlook più neutrale . Al 24 novembre, l'agenzia ha tre rating sovrani con trend negativo e nessun rating sovrano con trend positivo. A titolo di confronto, l'anno scorso, nello stesso periodo, c'erano 6 paesi sovrani con trend positivo e solo uno con trend negativo. Gli upgrade del rating del credito sovrano hanno superato i downgrade nel corso del 2025, ma ciò sembra molto meno probabile nel 2026 , si legge in un rapporto sul tema. Ciononostante, dei nostri 45 rating del credito sovrano pubblico, 42 presentano trend stabili, il che implica che prevede che oltre il 90% dei rating del credito sovrano rimarrà invariato nei prossimi 12 mesi. La politica commerciale, la geopolitica globale e altri potenziali shock alla fiducia permangono come rischi chiave all'orizzonte - osserva Thomas Torgerson, Co-Head of Sovereign Ratings per Morningstar DBRS - Sebbene prevediamo che oltre il 90% dei nostri rating sovrani rimarrà invariato nei prossimi 12 mesi, riteniamo che le debolezze della politica fiscale siano uno dei principali fattori che frenano i rating del credito . Il report fa notare che l'economia globale ha resistito relativamente bene allo shock indotto dalla politica commerciale nel corso del 2025. Il World Economic Outlook del FMI di ottobre 2025 ha visto revisioni al rialzo della crescita globale rispetto alle proiezioni di aprile. L'inflazione è ulteriormente diminuita nella maggior parte delle economie avanzate ed emergenti e si è avvicinata ai rispettivi obiettivi delle banche centrali, spingendo la maggior parte delle banche centrali a mantenere o ad adottare una politica meno restrittiva. Le previsioni economiche per il 2026 rimangono ragionevolmente solide, sebbene permangano rischi elevati su diversi fronti. La politica commerciale globale sarà probabilmente fonte di continue sorprese. Il protezionismo commerciale proveniente dagli Stati Uniti potrebbe evolversi e infine stabilizzarsi su dazi medi più elevati. Sebbene la maggior parte dei paesi si sia finora astenuta dall'imporre dazi compensativi, la situazione potrebbe cambiare in assenza di accordi bilaterali con i paesi interessati. I conflitti armati in corso e le tensioni regionali potrebbero aggravarsi. Inoltre, i grandi squilibri fiscali in diverse economie avanzate potrebbero ridurre il margine di manovra di questi governi per reagire a future recessioni.|2025-11-25|https://finanza.repubblica.it/News/2025/11/25/morningstar_dbrs_outlook_piu_neutrale_su_rating_sovrani_nel_2026_con_nubi_allorizzonte-59/
Parlare delle violenze subite è il primo passo, denunciare il secondo per salvarsi la vita». Dory Colavitto, 37enne di Monopoli scampata alla furia omicida dell'ex compagno il 2 novembre di due anni fa, parla a tutte le donne nella Giornata internazionale contro la violenza. L'ex convivente e padre di suo figlio — Giuseppe Ambriola — è stato condannato a 16 anni di carcere. Sarà un giorno ricco di dibattiti e manifestazioni, parlare serve? «Sempre. Per testimoniare se si è state vittima di violenza e per chiedere aiuto se lo si è ancora. Io lo faccio da due anni, vado nelle scuole, incontro associazioni, ho la fortuna di poter raccontare ciò che mi è accaduto, a differenza di altre donne. Se la mia testimonianza serve a dare coraggio anche a una sola vittima, sarò soddisfatta». Denunciare è ancora difficile, perché? «Perché le vittime hanno il timore di restare sole, di non essere tutelate. Invece le leggi ora sono dure, le indagini più veloci grazie al Codice rosso, quando è successo a me non era così». Lei aveva denunciato Ambriola, poche settimane prima di essere accoltellata mentre andava a lavorare. «Il rapporto con il mio ex si era deteriorato da mesi a causa della sua gelosia: mi controllava costantemente, faceva scenate, lanciava oggetti per aria. Non mi ha mai picchiata prima del 2 novembre ma io sentivo di essere in pericolo. Sono andata via di casa tre volte e due sono tornata» Perché si torna? «Quasi sempre per i figli, per tenere la famiglia unita. A me è successo questo: mio figlio era molto legato a suo padre, mi chiedeva di lui, ho pensato che assecondando il mio compagno ne avrei calmato gli eccessi». Invece non è successo. «Due settimane prima dell'accoltellamento, stavo per entrare in auto per andare a lavorare, quando ho sentito un rumore e ho trovato lui nascosto nel cofano. Ho denunciato ma il tempo è stato troppo breve per le indagini». La seconda volta non si è limitato a nascondersi ma l'ha ferita ripetutamente, ha detto che sperava di averla uccisa. «Lo ha detto per telefono, anche se poi nel processo lo ha negato. Se uno ti colpisce più di 40 volte con un coltello credo che abbia un solo scopo». La presenza di sua madre, quella mattina, l'ha salvata. «Dimostra che è importante raccontare questi episodi a chi ci sta accanto. Mia madre sapeva che lui era stato aggressivo e ogni mattina si affacciava al balcone, aspettando che salissi in auto. Se lei non avesse controllato adesso sarei morta». Quindi, il consiglio che lei dà a chi subisce violenza è di non isolarsi ma di crearsi attorno una rete di protezione. «Assolutamente sì. E di non cedere mai alle richieste di chiarimenti a tu per tu e in luoghi isolati, che sono trappole mortali, come dimostra il caso di Giulia Cecchettin, accaduto poche settimane dopo il mio. Se mi sono salvata è proprio perché il tentato omicidio non è avvenuto in un posto isolato, e sono intervenutai prima mia madre e poi i vicini». Suo figlio aveva tre anni quando è avvenuta l'aggressione, cosa gli ha detto? «Con l'aiuto degli psicologi ho dovuto spiegargli che suo padre aveva fatto male alla mamma e che adesso è lontano e non può vederlo. Mi ha vista tornare a casa su una sedia a rotelle, con un occhio fasciato, che ho perso, i capelli corti, dovevo dargli spiegazioni».|2025-11-25|https://bari.repubblica.it/cronaca/2025/11/25/news/dory_colavitto_io_viva_dopo_40_coltellate_ora_do_coraggio_dobbe_25_novembre_no_violenza-425002745/
Il Tar di Bari accoglie parzialmente il ricorso del raggruppamento di imprese che si è classificato secondo nella gara per la realizzazione del Parco della giustizia di Bari e rimette in discussione l'aggiudicazione dell'appalto da 367 milioni a Cobar di Altamura e Sac di Roma. Il ricorso era stato presentato da Manelli di Monopoli, in qualità di capofila del raggruppamento di cui fanno parte anche Coebo di Bari, Guastamacchia di Ruvo, Debar di Bari, , Itm di Forlì e Macob di Massafra. L'obiettivo era vanificare la conclusione della gara dell'Agenzia del Demanio, che il 29 giugno scorso aveva decretato i vincitori. I giudici amministrativi hanno accolto in parte anche il ricorso incidentale del primo raggruppamento classificato nei confronti del secondo. Per quanto riguarda il ricorso principale, è stata sostanzialmente ritenuta legittima la doglianza relativa all'attribuzione di cinque punti a Cobar-Sac in relazione al sub criterio D2 – ottimizzazione del livello di certificazione Leed . Tolti quei cinque punti, le due società slitterebbero in seconda posizione nella graduatoria finale, con conseguente attribuzione dell'appalto alle seconde classificate. Contestualmente, i magistrati del Tar hanno ritenuto che la Commissione giudicatrice debba rivalutare anche i 3,68 punti attribuito al gruppo di cui è capofila Manelli, specificando meglio le modalità di attribuzione di quei punti. Alla luce di tali indicazioni, ci si potrebbe ritrovare nella situazione che Cobar-Sac otterrebbe 85 punti anziché i 90 che l'hanno portata alla vittoria, mentre i secondi classificati con il loro 86,58 punti potrebbero diventare primi.|2025-11-25|https://bari.repubblica.it/cronaca/2025/11/25/news/parco_della_giustizia_il_tar_accoglie_il_ricorso_contro_cobar_l_appalto_potrebbe_andare_ai_secondi-425003076/
Occorre rimandare il suicidio di Leonardo DeLarge Occorre rimandare il suicidio perché anche in paradiso non è che se ne stanno tutto il tempo a cantare col sorriso o all'inferno no c'è tutta questa gente interessante, a parte l'amante Occorre rimandare il suicidio se non ti secca che ogni tanto una bomba cada su di un dimenticato o qualcuno muoia di fame se non sei tu quel tale e se riesci a digerire maree di uomini vestiti bene che dalle loro cattedrali di fuoco e cemento se ne approfittano di chi ha l'anima in panne tutto sommato Occorre rimandare il suicidio per farsi un bel tuffo a mare o nei boschi o mangiare un piatto di carbonara toccare le tette a una statua e ascoltare belle musica fare l'amore e farsi degli amici ci conviene rimandare il suicidio perché se custodita la felicità dura una vita ... poi sul più bello scoppia la bomba ed è un macello Credo nei nomi di Pier Lorenzo Pisano Credo nei nomi impedire le abbreviazioni attribuirli con parsimonia trovare il tuo nome invariabile capace di ricrearti in caso tu scompaia. Ogni tra anni googolo di Pier Lorenzo Pisano Ogni tre anni googolo: fine amore perché cause fine amore come dire fine amore Cornetto a fine serata di Pier Lorenzo Pisano Cornetto a fine serata cioccolato che schizza ti lecchi le mani sporche con la stessa lingua che oggi per la prima volta scopre i sapori degli altri torni a casa stretto abbracciato a un corpo su un motorino fai finta di non aver paura ma in caso andrebbe anche bene cadere. Quando cercavo di vedere cose nuove di Pier Lorenzo Pisano Quando cercavo di vedere cose nuove schiacciavo le pupille con forza e costringevo il sangue a formare disegni per me solo. È terra, la mia di Stefania Giammillaro È terra, la mia radici amare e brulle scorrono dentro vene che molti dicono vedersi tutte come dalla pelle scoperte Diventa facile prendere il sangue notare l'appartenenza al seme Chi sarà mai di Stefania Giammillaro Chi sarà mai come te, come me sempre altro da te, da me insieme a - mai un'unità se non un crepitare dal fondo uno scivolare di sottoveste un pendolo che impercettibile oscilla fino al giungere dell'ora, nell'appena prima ci somigliamo A settembre di Stefania Giammillaro A settembre anche le strade si preparano agli inizi si svuotano presto dalle anime, ma non attendono la morte Le porte profumano ciascuna di fragranze nuove di pane e di esperienze ad ogni angolo c'è un vicolo che concima scrigni da scoprire nel giacinto autunnale che rivelandosi, non tradisce il cammino Sai di cosa parlo di Stefania Giammillaro Sai di cosa parlo sei nell'avverbio che precede l'azione eppure è ancora stupore di finestre aperte sullo scoglio rami attesi al vento il dubbio acerbo che spegne l'attrito dell'umana transizione (ragione) Potremmo salire sullo stesso treno di Stefania Giammillaro Potremmo salire sullo stesso treno prendere lo stesso tram al volo dirigerci lungo un comune percorso senza mai incontrarci strani quei fili sottili che uniscono punti senza legare confini improvviso quel salutarci un giorno come se ci conoscessimo da sempre Fiori rossi (A mia madre) di Stefania Iaquinta Prima di andare preparo il cuore. Non senza speranza. Con l'apprensione in cui l'anima si incaglia di un ascolto muto. Una attesa glabra e atona. Una spenta attesa. Un viaggio esiguo si prospetta. Fiori di poliestere e farfalle di carta ad affaticare il bagaglio e dei versi sparuti, aggrovigliati anche. Tu mi aspetti oltre la soglia cerea di marmo con il sorriso di sempre che contraddice il dolore e l'evidenza innegabile della tua assenza. Quel sorriso io stessa avevo raccolto in un momento di disincanto con dei fiori rossi ignoti d'intorno e un giorno di vacanza insperato. Ora quei fiori vegliano sul tuo riposo eterno e non si rassegnano a sminuire dietro il tuo tacito assenso. Domani di Stefania Iaquinta Chiudere gli occhi e sentire oltre la nivea cortina dei sussurri il tempo sconosciuto. Intorno le cose sopravviveranno alla fatica e al dolore. Resteranno per te i canti degli uccelli nello stupore del mattino, la voce degli alberi dimenticata, il clamore dei boccioli, il passo tenue delle nuvole. Sostare nel tempo come in un respiro. Immaginare. Dire l'abbraccio breve del Per sempre e l'infinito del Ti amo. Dire il miele del Non dimenticarmi. Tutte le volte sarà per te la mia attesa. Per te il prodigio della mia visione. Per quando sarai lieto e per quando sconfitto anche e perduto e sfinito. Accosta all'orecchio la conchiglia cieca, cerca sulla riva sonora la bottiglia intatta che affida al cuore il messaggio lieve. Inventare per te parole nuove. Sognarti. Custodire giovani speranze. Donarti ali. Lezione di Stefania Iaquinta Quel che la pioggia sa e dice con mille tocchi appuntiti, con lingue sonore e sussurrate. Quel che la pioggia addita con il riverbero dei suoi cerchi bruni, i liquidi occhi ciechi di fango. Sulle sporche strade lacerate. Quel che la pioggia preme e sommerge e dilaga e confida al tuo passo incerto, al tuo incerto naufragare, sicché tu stesso sei pioggia con lei, con lei sciolta resa e fluire. Una voce abbandonata. Disagevole ascolto diafano. Una nebbia. Un niente di vapore divora il profilo delle cose, corrode il confine del mondo, minaccia la verità del suo stare inquieto. Beve l'acqua l'erba remota, ricuce l'argine il ramo abbandonato, la foglia ingiallita e corrotta stira la lacrima, il petalo elude strappato la casualità degli eventi. Molle accadere intorno. Lento divenire. Quel che la pioggia rivela e tace. Capitani e marinai di Andrea Abruzzese I capitani governano navi, con cuore alla gloria e al denaro. Vivono mappe e punti cardinali, senza anima, senza ideali. Invece, noi povera gente voghiamo sogni, come marinai. Ed erriamo verso un porto sicuro (un'ora d'amore, per l'eternità in mare) con le tasche vuote, o poco o niente, e nelle mani… calli da sartiame. Fatti di sangue di Daniela D'Aloia Allora ho scelto te Inciderai la carne Solleverai i lembi e l'aria sarà un boato tra le mie costole La luce piena invaderà la cavità tutta Cadrà la memoria e saranno nuovi gigli Ho scelto te e sarò spettatrice o spettro al margine Ho scelto te per il mio cuore andaluso perché sono sensibile a certe inclinazioni, perché farai origami della mia pelle Con attenzione, spiegherai i gesti, la mano, il senso del segno, ma non la mia anima e questo mi è di grande conforto. ARMONIA 2.0 di Saverio Bozzi Si ritorce contro la mia poesia c'è chi non la reputa cortesia se esagero con la poetica licenza non licenziosa, porgo riverenza: seguo con entusiasmo la sua ascesa ma arriva una doccia fredda inattesa accetto la lezione in silenzio in fede lo prometto ad uno zio. Ritorno a scrivere una poesia per alleggerire l'idiosincrasia: se lei incrocia il mio sguardo poi si turba con riguardo, la profonda stima è intatta non è la solita bugia distratta vorrei non scontare più la poesia e ritrovare cordialità e armonia. Ad Agnese Palummo, poetessa dialettale di Bari di Sante Diomede Agnese nostra, incastri compiti celesti in una prossima antichità, rammendi versi agrodolci con dittonghi testamento dei sottani. Dall'ultimo banco la luce apprende con pazienza, una pioggia lava sulle scale di San Pietro gli atomi monelli che ti trattengono oltre l'ultima ora. Sei tornato ancora come ombra di Michele Toriaco Sei tornato ancora come ombra Sei tornato ancora come ombra, dopo tutte le parole dai meravigliosi accenti e dopo tutte le corse da bambino, il desiderio di restare è sempre lo stesso, solo non più vivido così profondamente, come quando mi scrivevi le letterine per i compleanni e il diciannove marzo, immerso nel tempo favoloso in cui eri entrato. Sei tornato ancora come ombra, in questa tiepida sera di settembre, per parlarmi del pallone e delle figurine, per mostrarmi i quaderni con le orecchie e le macchie d'inchiostro sui fogli, quei fogli bianchi d'un bianco dove abbiamo messo tutta la nostra vita insieme, con un grido nel cuore il mio viso si rianima e penso a come guardarti, basta non piangere, anche se la paura ci ha raggiunti all'improvviso, anche se fisso il buio della stanza e sento la tua voce dire che ora devi andare. Succede di cercarti sul prato della scuola in quelle tracce di neve fresca che sembrano disegnate a matita così lievi che quasi non si vedono più. Miscela di Francesco Vito Ciaravino Piantai il passo (metri più in là) – Non il tocco né la veemenza – in mano alla dissestata zolla che questo tempo ha come figlia. Imparentati alla distruzione ci reintegriamo al giorno in forma di campioni istologici: ingrandendo centinaia di volte scoveranno la struttura|2025-11-25|https://bari.repubblica.it/cronaca/2025/11/25/news/i_vostri_versi_sulla_bottega_della_poesia_di_repubblica_bari_online_e_sul_giornale-425002397/
Tra i 50 eletti in Consiglio regionale in Puglia ci sono molte novità ma anche esclusi eccellenti. Cresce leggermente la rappresentanza femminile: saranno 12 complessivamente le elette nella XII legislatura, 10 per la maggioranza e 2 per l'opposizione. Erano otto nella precedente composizione. Il più suffragato di Puglia è, come per la precedente tornata elettorale, Francesco Paolicelli, eletto nel Pd con 33.117 preferenze e considerato l'esponente politico più vicino a Decaro. La consigliera più votata è Elisabetta Vaccarella con 26.714 preferenze, anche lei nel Pd. Molte delle donne sono volti nuovi per via Gentile. La più suffragata, assessora al Welfare del Comune di Bari,è una new entry in consiglio regionale. Il Movimento Cinque Stelle ha invece eletto la consigliera comunale di Monopoli Maria La Ghezza. Angela Maria Minuto, ex parlamentare di Molfetta, entrerà in consiglio con la Lega. Nel collegio di Foggia con il Pd è stata eletta Rossella Falcone con più di 10mila voti mentre per la lista Decaro Presidente entrerà in consiglio Maria Grazia Starace prima con 7738 preferenze. Il Movimento Cinque Stelle conferma invece l'uscente Rosa Barone dentro con 4317 voti e arriva anche la new entry Annagrazia Angolano a Taranto. Nella Bat viene eletta in consiglio l'assessore uscente ai Trasporti Debora Cilento in corsa con il Pd (ha ottenuto più di 8400 preferenze). Tonia Spina entrerà in consiglio con Fratelli d'Italia eletta con 4.630 voti sempre nel collegio di Foggia. Isabella Lettori con più di 8mila voti sarà consigliera del Pd. Candidata nel collegio di Brindisi ha ottenuto 8200 voti. Nella circoscrizione di Lecce viene eletta con la lista Decaro Presidente l'ex vicesindaca Silvia Miglietta, per il Pd, invece, confermata l'uscente Loredana Capone che ha ottenuto più di 15mila preferenze.|2025-11-25|https://bari.repubblica.it/cronaca/2025/11/25/news/puglia_donne_elette_consiglio_regionale_elisabetta_vaccarella-425002935/
Auspica un governo regionale «lontano dalle clientele» e un rinnovamento della «qualità della legislazione» Michele Laforgia, avvocato penalista e fondatore della Giusta causa, oggi anche consigliere comunale. Che attende i dati definitivi sugli eletti in Consiglio regionale per capire cosa ci aspetta. Il pronostico sulla vittoria di Antonio Decaro è stato confermato. Il risultato così prevedibile ha frenato gli elettori o l'astensione ha altre radici? «L'astensione ha radici profonde, non riguarda soltanto le elezioni regionali in Puglia. Ma un dato così sconfortante dovrebbe far riflettere anche noi: dalle comunali di giugno a Bari abbiamo perso 44mila elettori, oltre il 16 per cento. Non è un segnale che possiamo permetterci di sottovalutare. Si è votato anche per i partiti e i consiglieri regionali». Dopo gli scandali degli ultimi anni sul voto di scambio ha percezione che qualcosa sia cambiato? «Certo: che finalmente se ne sono accorti tutti, dagli organi di informazione ai partiti, di destra, di centro e di sinistra. Due anni fa fu considerato uno scandalo denunciare il pericolo rappresentato dalla compravendita di voti e tuttora c'è chi non ha ancora ben compreso le ragioni per cui furono annullate le primarie del centrosinistra, ad aprile del 2024». Il centrodestra è stato in ritardo su tutto. «L'assenza ingiustificata del centrodestra è un problema anche per il centrosinistra. Chi governa ha bisogno dell'opposizione e gli elettori vogliono scegliere, decidere con il proprio voto le politiche che riguardano la loro vita: il lavoro, la sanità, l'ambiente. Avrà pure inciso la sensazione generalizzata che non vi fosse partita, ma credo alla disaffezione abbia contribuito anche la scarsa qualità del dibattito pubblico sui problemi reali». Michele Emiliano ha interpretato il civismo a suo modo. Quello di Decaro sarà un nuovo civismo o una prosecuzione? «Il civismo in cui mi riconosco non si misura sui nomi delle liste elettorali, ma su quello che produce coinvolgendo uomini e donne in un percorso di impegno comune. Tutti i giorni, e non una volta ogni cinque anni». La discesa in campo di Nichi Vendola è servita? La Primavera pugliese sembra lontana. «Siamo in autunno inoltrato, da ogni punto di vista. Nichi Vendola è un amico e un punto di riferimento. Ma dobbiamo attrezzarci per le prossime stagioni, non continuare a vagheggiare un passato ormai remoto». Decaro ha fatto bene a smarcarsi da Emiliano? «Ero e sono convinto della necessità di un rinnovamento profondo del centrosinistra, ma dubito che si possa realizzare semplicemente sostituendo un padre a un altro. Staremo a vedere». Il neopresidente avrà la forza di essere autonomo? «Io mi auguro un governo lontano dalle clientele e tutti i consiglieri regionali al lavoro, da domani, per il bene della Puglia». Decaro fa stravincere il Pd: potrebbe scalare la segreteria? «È stato appena eletto presidente della Regione, con un ampio consenso. Non sarebbe rispettoso né per chi lo ha votato, né per lui, né per il suo partito pensare oggi ad altri, futuri incarichi». Emiliano diventerà assessore o punterà alle politiche? «Non ne ho idea». Lei auspica un Consiglio regionale «rinnovato. In cosa? «Nella qualità della legislazione regionale, che è stata ed è determinante in molte materie a iniziare dall'urbanistica».|2025-11-25|https://bari.repubblica.it/cronaca/2025/11/25/news/michele_laforgia_ora_smettiamola_con_l_amarcord_primavera_pugliese_serviranno_leggi_di_qualita-425002711/
