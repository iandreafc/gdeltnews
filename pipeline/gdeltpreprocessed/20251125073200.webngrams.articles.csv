Text|Date|URL
di Alessandro Zuin Boom di voti in tutte le province (eccetto Belluno). I complimenti a Stefani, il futuro: «Sarò in consiglio, poi vedremo...» L'onda lunga dell'effetto-governatore («Dopo Zaia, scrivi Zaia») si è alzata sul mare elettorale del Veneto con la forza di uno tsunami. Chi vagheggiava che Fratelli d'Italia si potesse confermare, sia pure con un differenziale comprensibilmente inferiore rispetto alle politiche 2022 e alle europee dell'anno scorso, il partito più votato anche dai veneti, è andato incontro a un brusco risveglio. Qui, a Nordest dello Stivale, la Lega rimane di gran lunga il simbolo preferito nell'urna e non c'è dubbio che a questo risultato, così diverso e distante rispetto al trend nazionale, abbia contribuito in modo determinante la candidatura multipla di Zaia in tutte e sette le circoscrizioni. Ipse dixit: «Ho solo una soluzione per diventare un problema reale: mi candido capolista in tutte le province». Lo sottolineano anche gli specialisti di Youtrend, allargando il tiro alle tre regioni al voto: «Vengono promossi dagli elettori i tre governatori uscenti Luca Zaia, Vincenzo De Luca e Michele Emiliano. In particolare, per Zaia il 75% dei veneti ha dato un giudizio positivo, contro il 19 dei detrattori». Con un'ulteriore specificazione, aggiunta dal direttore, Lorenzo Pregliasco: «Si registra uno smacco di FdI nel Veneto, dove si pensava che il primo posto fosse alla portata. Invece, la Lega prevale nettamente, con un effetto Zaia molto rilevante». Nelle ore dello spoglio, il presidente uscente sceglie di rimanere a casa propria: intorno alle 18 si materializza al K3 di Villorba, il luogo alle porte di Treviso che identifica la Lega delle origini, mentre il suo successore alla guida della Regione e compagno di partito, il 33enne Alberto Stefani, festeggia nei saloni dell'hotel Crowne Plaza di Padova Ovest. Sono poco meno di 60 chilometri e sembrano segnare una distanza, nel giorno della vittoria. APPROFONDISCI CON IL PODCAST Anche se il diretto interessato stempera qualsiasi retropensiero: «Ho sentito al telefono il neo presidente Stefani alle 15.01, subito dopo la chiusura dei seggi - ha rivelato il governatore uscente -. Gli ho rivolto i miei auguri più calorosi di buon lavoro, complimentandomi per una campagna elettorale condotta con efficacia e determinazione». Dalla vicina Lombardia, l'omologo Attilio Fontana chiude il cerchio: «Alberto Stefani raccoglie il testimone di Luca Zaia e da oggi guiderà con determinazione il Veneto e i veneti. Una vittoria netta. Buon lavoro al neopresidente e un ringraziamento a Zaia per il prezioso ed eccezionale lavoro svolto fin qui». Persino il capo dei Fratelli del Veneto, il senatore Luca De Carlo, a denti assai stretti deve ammettere: «Se avessi avuto un fuoriclasse come Zaia lo avrei schierato anch'io. Sapevo che non sarebbe stato un problema ma una grande risorsa». Magari, speravano in cuor loro i meloniani, non proprio così grande... Alle 18 e 15, quando erano state scrutinate appena il 15% delle sezioni, il governatore uscente aveva già superato le 12 mila preferenze cumulative. Prima della metà dello spoglio era salito a 43mila, con una proiezione che indicava chiaramente per Zaia un traguardo finale vicino alla soglia simbolica delle 200mila (alla fine ci andrà molto vicino). Le prime parole a caldo dell'ormai ex governatore non nascondono l'orgoglio per una giornata destinata a lasciare un segno: «Adesso vedremo di capire bene i numeri e le proporzioni di questa vittoria, che ci rende assolutamente felici e che dimostra anche un riconoscimento di quello che ho fatto in questi 15 anni e mezzo, altrimenti i cittadini non ti premierebbero in questa maniera. Fatta la contabilità - ha aggiunto - sicuramente sarò in consiglio regionale. Il futuro, poi, non ve lo so dire. Ma lasciatemi dire un'altra cosa, se volete con una punta di immodestia: non è normale trovare un governatore che, dopo 15 anni e mezzo, è ancora gradito dai cittadini. Vuol dire che qualcosa di buono deve averlo fatto. E l'elezione di oggi è la dimostrazione che i cittadini, quando votano, danno dei segnali: per questo tifo affinché i colleghi governatori Fugatti e Fedriga abbiano lo sblocco dei mandati che non ho avuto io. Il popolo ti delega a rappresentarlo e quando non lo rappresenti più ti toglie quella delega. Bisogna sempre dare attenzione ai segnali che dal popolo arrivano». Inevitabile la chiosa su Zaia problema o risorsa per la coalizione: «Ho detto che, se ero un problema, cercavo di renderlo reale. Adesso tutti hanno inteso cosa intendevo dire, andate a guardare i dati e capirete. Abbiamo realizzato una mission impossible, perché comunque stanno emergendo i risultati di un partito che l'anno scorso, alle europee, aveva il 12-13% e oggi vola, quindi significa che la Lega, quando si tratta di presentarsi e lavorare nei territori, è ancora il partito di riferimento. E se oggi avessimo avuto anche una Lista Zaia, questa maggioranza avrebbe ottenuto ancora più consiglieri». Per chi pensava (o si augurava) il contrario, dopo Zaia in campo c'è ancora Zaia.|2025-11-25|https://corrieredelveneto.corriere.it/notizie/politica/25_novembre_25/zaia-il-piu-votato-dopo-i-miei-15-anni-i-cittadini-mi-vogliono-ancora-attenti-ai-segnali-del-popolo-8a7e1585-e115-4ecb-bbff-1c4e744c9xlk.shtml
di Martina Zambon L'analisi del voto: boom di preferenze per il governatore uscente. Astensione record, mai così pochi votanti. Delusione per Forza Italia che resta lontana dalla doppia cifra I risultati delle elezioni regionali in Veneto: Stefani presidente, l'«effetto Zaia» ferma l'avanzata di FdI. La Lega primo partito / Stefani dopo la vittoria (foto Bergamaschi) Il Veneto «policentrico» lo è anche nella serata che consacra Alberto Stefani nuovo presidente della Regione con oltre il 64% alla coalizione. Ma il baricentro è tutto padovano. Certo, c'è Luca Zaia che fa capolino al K3 di Treviso, c'è lo stato maggiore di Fratelli d'Italia che serra le fila nella sede regionale di Mestre. Ma il cuore pulsante del nuovo corso politico (rigorosamente di centrodestra) è al Crowne Plaza di Limena. Il grande albergo alle porte di Padova, scelto come quartier generale dal più giovane governatore d'Italia è dove arriva un trionfante Matteo Salvini ma è anche quello in cui fa capolino LucaDe Carlo, coordinatore regionale di Fratelli d'Italia. Lui, il senatore di Calalzo, l'aveva annunciato che sarebbe passato ma per i leghisti in sala è comunque una sorpresa. E gli rendono l'onore delle armi. C'è il sempre tonico Antonio De Poli, Udc, ma manca all'appello Flavio Tosi, il coordinatore di FI resta nella sua Verona. Qualcuno osserva che a Padova non arriva neppure Luca Zaia che, però, è fra i primissimi a congratularsi con Stefani, con una telefonata e un messaggio: «Ho sentito al telefono il presidente Stefani alle 15.01, subito dopo la chiusura dei seggi. Gli ho rivolto i miei auguri più calorosi di buon lavoro, complimentandomi per una campagna elettorale condotta con efficacia e determinazione. Alberto si appresta a guidare la Regione del Veneto in una fase ricca di sfide: sono certo che saprà affrontare questo incarico con senso del dovere e responsabilità». Una sorta di testamento politico dopo una vittoria che a Zaia deve molto ma non tutto. In attesa di avere il conteggio finale delle preferenze del «doge» (l'ipotesi è che il numero superi le 150 mila, forse di più) c'è chi già fa di conto e quantifica in un 8% l'apporto dato dal presidente uscente. Una volata attribuibile senz'altro all'ex presidente che si è ibridata, però, con la campagna elettorale «zero polemiche» di Stefani, per dirla con Salvini. Il resto, quel raccogliere voti «casa per casa», è merito, spiegano gli uomini-macchina presenti al quartier generale leghista, delle sezioni, dei militanti attivi mesi prima che il nome di Stefani venisse ufficializzato. Sono proprio le percentuali inappellabili a segnare un risultato che la Liga, fino a lunedì, non avrebbe osato neppure sognare: un 36% abbondante contro un 18 altrettanto abbondante di FdI. Se dopo le ultime Politiche ed Europee i titoli parlavano di una Lega «doppiata» dai meloniani anche nella roccaforte veneta, il 24 novembre la proporzione si è ribaltata. Certo, nel momento in cui scriviamo mancano ancora un migliaio abbondanti di sezioni sulle 4.729 totali ma la forbice è chiarissima. ForzaItalia, da parte sua, raddoppia con quasi il 7% il dato di cinque anni fa: 3,56. Restano tutte sotto il 2% le altre liste di coalizione, Liga Veneta Repubblica, Noi Moderati e Udc. La cornice in cui leggere questi dati è quella, sconfortante, di un astensionismo alle stelle. In Veneto ha votato soltanto il 44,54%. Cinque anni fa era il 61,16%. Un crollo nettissimo. Andrea Martella, segretario del Pd veneto chiosa: «È un dato che deve far riflettere perché la non partecipazione al voto ha a che fare con la democrazia. Certo avere scelto il 23-24 novembre in una data così avanti nella stagione autunnale sicuramente non ha favorito, così come credo le schermaglie in Veneto nel campo del centrodestra. Noi abbiamo avuto una risposta importante dal nostro corpo elettorale, ma sappiamo che dobbiamo lavorare molto per recuperare partecipazione al voto». E passando al centrosinistra ricompattato con Giovanni Manildo si arriva a strappare un quasi 30% che è, anche in questo caso, un risultato doppio rispetto all'annus horribilis 2020 (15,72%). Si rinfranca il Pd, vicino al 17% contro il 12 scarso delle precedenti Regionali. Avs sfiora il 5% mentre i 5S si fermano poco oltre il 2. Così come i riformisti di Uniti per Manildo. Tutte sotto il 2 le Civiche, Rifondazione Comunista e Volt Europa. Fra i tre outsider, Marco Rizzo con Democrazia sovrana popolare si ferma poco sopra l'1%, Fabio Bui con Popolari per il Veneto arriva a uno 0,5. La vera sorpresa, annunciata dai sondaggi, è Riccardo Szumski, il medico di Santa Lucia di Piave, nel Trevigiano, su posizioni «free vax» come ama definirsi, sfonda quota 5% e l'ipotesi è che arrivi a strappare addirittura due seggi in consiglio regionale. Un risultato notevole per una formazione nata completamente dal basso in grado di raccogliere oltre 30 mila firme per la presentazione delle liste. Già a metà pomeriggio arrivano le congratulazioni a Stefani della premier Giorgia Meloni: «Alberto Stefani sarà il nuovo presidente della Regione Veneto. Una vittoria frutto del lavoro, della credibilità e della serietà della nostra coalizione. A lui vanno i miei complimenti e i migliori auguri per le sfide che lo attendono». Contiene a stento l'entusiasmo Salvini («Ci danno per morti da 10 anni ma siamo in discreta salute») e, ancora: «Bravissimo Alberto, è una grande soddisfazione, un risultato che va oltre ogni previsione da parte di molti analisti e giornalisti. La scommessa che ho fatto con Luca e con altri non è arrivata lontana dal risultato finale». L'omaggio a Zaia non manca né da parte di Salvini né da Stefani. Le domande dei giornalisti insistono sull'«effetto Zaia» ma Salvini risponde così: «Nulla accade per caso. E Luca generosamente ha guidato le liste della Lega in tutte le province. Questo vuol dire essere squadra. Questo vuol dire spirito di squadra. Questo vuol dire militanza di partito». Il Veneto, un esempio anche per la Lombardia, dice Salvini («Voti triplicati in un anno non per magia, qua si è lavorato tanto, parlato poco e si è costruito»). Asciutto Antonio Tajani, FI: «Sono molto soddisfatto dei risultati. In Veneto cresciamo».|2025-11-25|https://corrieredelveneto.corriere.it/notizie/politica/25_novembre_25/i-risultati-delle-elezioni-regionali-in-veneto-stefani-presidente-l-effetto-zaia-ferma-l-avanzata-di-fdi-la-lega-primo-partito-ebd12a5e-5d40-4fc2-acfa-98aee44c8xlk.shtml
(Teleborsa) - Luanda, capitale dell'Angola, una repubblica africana da 40 milioni di abitanti che affaccia sull'Atlantico meridionale, ospita un incontro strategico tra l'Unione europea e l'Unione africana, organizzazione di libero scambio che riunisce 55 paesi del continente. Riflettori puntati sulla riunione dei 27 leader europei sul piano di pace per l'Ucraina, ma sono tanti i temi di interesse. La presidente del Consiglio, Giorgia Meloni, dopo aver partecipato in mattinata alla riunione dei leader europei sull'Ucraina a Luanda, è giunta intorno alle 13 alla sede del vertice, ad accoglierla il presidente della Repubblica dell'Angola, João Lourenço. Tra gli interventi, quello del segretario generale dell'Onu António Guterres: Come già detto, l'UE e l'UA rappresentano insieme il 40% degli Stati membri delle Nazioni Unite. Avete il potere di sostenere gli accordi broker della Carta e di guidare il mondo verso una realtà più stabile e inclusiva, in cui prevalga il diritto internazionale e le ingiustizie e le disuguaglianze siano progressivamente eliminate dalle turbolenze odierne. Potete creare una nuova era di speranza per l'unità, l'uguaglianza e la pace. A 25 anni dalla loro istituzione, questi incontri ad alto livello tra i leader africani ed europei offrono opportunità eccezionali - ha affermato Mahmoud Ali Youssef, presidente dell'Unione africana - Essi consentono di riflettere sul nostro destino comune, sugli interessi condivisi e sul futuro che stiamo plasmando insieme .|2025-11-25|https://finanza.repubblica.it/News/2025/11/25/summit_ue_unione_africana_meloni_in_angola_da_migrazione_a_commercio_i_temi-11/
di Alessandro Zuin Le preferenze escludono il presidente del Consiglio Ciambetti. Exploit dell'assessore De Berti, nei dem bene Luisetto e Trevisi Il prossimo consiglio regionale vedrà nuovamente una netta maggioranza nella maggioranza, rappresentata dalla nutrita pattuglia leghista. Secondo una prima ripartizione ufficiosa dei 51 seggi, elaborata lunedì sera dall'Osservatorio elettorale del Veneto e presentata dal segretario generale Roberto Valente, alla Lega andrebbero ben 19 consiglieri (più il presidente eletto Stefani), contro i 9 ciascuno di Fratelli d'Italia e del Partito Democratico, prima forza di opposizione. A completare la squadra del centrodestra dovrebbero esserci 3 eletti per Forza Italia e uno ciascuno per Unione di Centro e Liga Veneta Repubblica. Nello schieramento del centrosinistra, invece, insieme ai 9 del Pd dovremmo ritrovare 2 consiglieri per Avs e uno ciascuno per 5 Stelle, Uniti per Manildo e Civiche per Manildo (ai quali si aggiungerà, naturalmente, Giovanni Manildo stesso, eletto in quanto secondo votato tra i candidati presidente). E poi, fuori dai due schieramenti principali, c'è il fenomeno Szumski Resistere Veneto: oltre al portabandiera Riccardo Szumski, che ha preso oltre 13mila preferenze soltanto nella sua Treviso, entrerà in consiglio anche un secondo rappresentante. Le preferenze Depurata dal fenomeno Zaia - che ha fatto storia a sé con la sua candidatura multipla in tutte e sette le circoscrizioni provinciali, facendo incetta di preferenze personali - la corsa per un posto in consiglio regionale ha avuto nelle donne della Lega le indiscusse protagoniste, alcune delle quali proprio grazie al «ticket» con il governatore uscente, che ha garantito un effetto traino non indifferente. Ecco alcuni esempi: a Verona, l'assessore in carica alle Infrastrutture, Elisa De Berti, ha sbaragliato il campo superando i 14 mila consensi (quasi doppiato l'intramontabile Stefano Valdegamberi, oggi vannacciano di ferro). A Treviso, dove la concorrenza interna era fortissima ma scattano 5 seggi, spiccano Sonia Brescacin e Paola Roma; a Vicenza comanda l'altra assessora uscente (alla Sanità e sociale), Manuela Lanzarin, davanti ad Alessia Bevilacqua e con un pezzo da novanta come il presidente del Consiglio regionale, Roberto Ciambetti, in posizioni di affannoso rincalzo; a Venezia, Rosanna Conte va a più del doppio rispetto all'assessore in carica Francesco Calzavara. L'ordine di genere si inverte soltanto a Padova, dove Roberto Marcato si conferma Mister Preferenza con un rassicurante vantaggio su Eleonora Mosco, e nella piccola Rovigo, feudo (per pochi voti di differenza) dell'altro assessore Cristiano Corazzari. I ridimensionati Tra i ridimensionati Fratelli d'Italia, finiscono nel gruppo i tre transfughi dalla Lega: Silvia Rizzotto, a Treviso, sta abbondantemente alle spalle del più votato, Claudio Borgio («Vota Giorgia, scrivi Borgia» l'immortale slogan) e del secondo in graduatoria, Marco Della Pietra; a Padova, Luciano Sandonà, «padre» della legge sul recupero dei Leoni di San Marco, non compete con i big Enoch Soranzo e Filippo Giacinti; a Verona, infine, Marco Andreoli finisce parecchio dietro ai vari Diego Ruzza, Anna Leso e Claudia Barbera. La sfida di Vicenza sorride all'ex sindaco Francesco Rucco, che supera in volata l'inossidabile Sergio Berlato. A Belluno, un altro intramontabile come Dario Bond vince nettamente la sfida interna con Silvia Calligaro (e prende più preferenze anche di Zaia, unico caso in Veneto). In Forza Italia, il plenipotenziario Flavio Tosi - anch'egli, come Zaia, capolista in tutte le province - sfonda soltanto nella sua Verona, mentre a Padova spiccano le preferenze personali attribuite a Elisa Venturini. Nel centrodestra, torna ad avere un consigliere anche l'Udc: il recordman delle preferenze è Eric Pasqualon a Padova. Staccano un biglietto per palazzo Ferro Fini anche gli autonomisti della Liga Veneta Repubblica, che per ora hanno nell'avvocato veneziano e storico esponente Alessio Morosin il più gettonato (ma il seggio dovrebbe scattare a Padova). Nelle liste di Noi Moderati per Stefani spicca il risultato personale di Alberto Benetti a Verona, ma non sarà sufficiente a garantirgli un seggio. APPROFONDISCI CON IL PODCAST Luisetto e gli altri del Pd Sul fronte opposto, anche nel Partito Democratico la palma della più votata va a una donna, l'uscente Chiara Luisetto, in nettissimo vantaggio a Vicenza; spiccano anche, a Verona, le preferenze andate al direttore della scuola di polizia di Peschiera, Gianpaolo Trevisi, e, a Venezia, il successo personale di Monica Sambo. Notevole anche l'exoploit del vicesindaco Andrea Micalizzi a Padova. L'Alleanza Verdi Sinistra (due consiglieri) ripropone tra i più votati volti notissimi della politica regionale come il sociologo Gianfranco Bettin a Venezia e il più volte consigliere regionale ed eurodeputato Andrea Zanoni, ma i due eletti dovrebbero scattare a Padova e Vicenza.|2025-11-25|https://corrieredelveneto.corriere.it/notizie/politica/25_novembre_25/veneto-tutti-gli-eletti-in-consiglio-regionale-lega-19-seggi-avanti-le-donne-fdi-e-pd-a-9-szumski-ne-porta-due-69d5e326-89c7-424f-b763-b8689fa72xlk.shtml
