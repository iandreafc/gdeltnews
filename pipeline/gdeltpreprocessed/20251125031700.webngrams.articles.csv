Text|Date|URL
Contesa nel corso della sua storia millenaria da Romani, Bizantini e Normanni, Bari rappresenta tuttora un crocevia strategico per l'intero bacino del Mediterraneo. Affacciata sul Mar Adriatico, la città è caratterizzata ancora oggi da una forte vocazione commerciale ed è considerata un ponte naturale per i traffici verso il Medio Oriente. Ma il capoluogo della Puglia non è soltanto un grande porto mercantile: Università e Politecnico, lo storico teatro Petruzzelli, l'Auditorium dedicato al maestro Nino Rota, le tante biblioteche e una scena artistica indipendente ma molto attiva ne fanno punto di riferimento per la vita culturale di tutto il Mezzogiorno. Indice Grande l'importanza di Bari anche dal punto di vista religioso, sia per la Chiesa Cattolica sia per quella Ortodossa: la città custodisce, infatti, nell'omonima basilica, le spoglie di San Nicola, dal quale sarebbe derivata la figura di Babbo Natale, il Santa Klaus dei Paesi nordici. Divisa in due parti – città vecchia e città nuova – Bari conserva nell'antico centro storico affascinanti vicoli e numerose testimonianze del passato medievale e rinascimentale. Ma è nell'ottocentesco quartiere murattiano che meglio si esprime la vocazione commerciale della città: un'ordinata pianta a scacchiera frutto dell'espansione urbana del periodo napoleonico, disegnata secondo gli schemi di un secolo prima e in risposta alle esigenze della fiorente borghesia mercantile. LEGGI ANCHE: Vacanze in Puglia: cosa vedere e dove andare nella regione più amata d'Italia Cosa vedere a Bari Basilica di San Nicola Meta di pellegrinaggio sia per i cattolici romani che per quelli ortodossi, la Basilica di San Nicola si erge imponente nel cuore di Bari Vecchia rappresentando la massima espressione dello stile romanico-pugliese. Nel presbiterio si conservano le opere più importanti, come il prezioso pavimento del XII secolo e la tomba di Bona Sforza. Da non perdere la cattedra del vescovo Elia, posta dietro l'altare e la Madonna e Santi di Bartolomeo Vivarini. Nella monumentale cripta, con la sua volta sorretta da 28 colonnine con capitelli bizantini e romanici, sono custodite le spoglie di San Nicola, trafugate dalla Turchia nel 1087 da 62 marinai pugliesi. Nel giorno della ricorrenza della traslazione delle ossa di San Nicola, il 9 maggio, è tradizione estrarre dalla tomba del santo la manna , che si crede trasudi dalle reliquie e che viene ritenuta miracolosa. Da non perdere la vicina chiesa di San Gregorio, edificata nel X secolo, unica delle varie chiesette preesistenti nella Corte del Catapano a essere sopravvissuta alla costruzione della Basilica. Basilica di San Nicola / Centro storico con Cattedrale di San Sabino (iStock) Cattedrale di San Sabino Sorta sulle rovine dell'antico duomo bizantino della città, la Cattedrale è dedicata a San Sabino di Canosa, patrono di Bari fin dal IX secolo, prima dell'arrivo delle ossa di San Nicola, con il quale condivide la protezione della città. Iniziata in stile bizantino nel 1034, ma distrutta nel 1156, venne riedificata tra il 1170 e il 1178. Della struttura originale rimangono solo alcune tracce nella pavimentazione del transetto. L'architettura visibile oggi è quella romanica e si caratterizza per la bella facciata con i tre portali. La cripta ospita le reliquie di San Sabino e l'icona della Madonna Odigitria. Centro storico con Cattedrale di San Sabino Fortino di Sant'Antonio Abate Eretto per scopi difesivi all'incirca nel Trecento e distrutto dai baresi nel 1463, la costruzione non ebbe vita facile: ricostruito completamente nel Cinquecento per volere di Isabella d'Aragona, ora ospita concerti ed eventi culturali cittadini. È uno dei luoghi preferiti dagli sposi per le fotografie: posto a una delle estremità della muraglia barese, offre la visione di tutto il lungomare della città. Castello Normanno-Svevo Il Castello Svevo, uno dei simboli di Bari, è un'imponente fortezza risalente al XIII secolo oggi adibita a sede museale. Al suo interno custodisce una gipsoteca con una raccolta di riproduzioni scultoree e di parti decorative di chiese, palazzi e monumenti della Puglia, relative al periodo che va dall'XI secolo al Seicento; una mostra fotografica permanente sulla storia dei restauri e del recupero del castello; una collezione archeologica di ceramiche databili fra il XV e il XVIII secolo. I due spazi più grandi al piano nobile sono invece destinati a esposizioni temporanee e manifestazioni culturali. Castello Svevo / Castello Svevo (iStock) / Vista sul Teatro Margherita (iStock) Teatro Margherita Alla fine di corso Vittorio Emanuele, la strada che divide la città vecchia dalla città nuova, si erge il Teatro Margherita. Costruito tra il 1912 e il 1914, è stato il primo edificio in cemento armato realizzato a Bari e l'unico in Europa costruito sul mare con l'espediente delle palafitte. Fu però anche molto criticato perché, edificato in quella posizione, chiudeva la vista sul lungomare. Chiuso a lungo per lavori di restauro – che non sono ancora completamente terminati – il teatro è stato riconvertito a museo e oggi ospita esposizioni temporanee di fotografia e arte contemporanea. Vista sul Teatro Margherita Palazzo dell'Acqua Edificato nel 1924 per dare una sede amministrativa all'Acquedotto Pugliese, il Palazzo dell'Acqua sorge in pieno centro città, a pochi passi dal mare e alle spalle del teatro Petruzzelli. Costruito in perfetto stile romanico-pugliese e rivestito di Pietra di Trani, all'interno il Palazzo è un tripudio Liberty, con la storia dell'Ente raccontata dal decoratore Duilio Cambellotti attraverso una ricca galleria di dipinti murali, di sculture, di mobili e altre forme decorative. L'edificio si può visitare gratuitamente ma solo il sabato mattina su prenotazione. Palazzo Mincuzzi Passeggiando per la più importante via dello shopping barese, lo sguardo sarà attratto da una imponente cupola vetrata che domina l'incrocio tra via Sparano e via Putignani : è la cupola di Palazzo Mincuzzi, sede di una boutique storica – oggi sostituita dal negozio di una catena di abbigliamento – e uno dei primi edifici pubblici in Puglia ad avere al suo interno un ascensore. Inaugurato nel 1928, ha un'architettura ispirata ai grandi palazzi parigini con interni ricchi di decorazioni Art Nouveau. La facciata è stata scolpita dallo scultore Nicola Buono. Museo archeologico di Santa Scolastica Fondato nel 1875 all'interno del palazzo Ateneo dell'Università di Bari, questo museo è stato notevolmente ampliato nel tempo grazie a donazioni private e nuove scoperte archeologiche che ne hanno arricchito le teche. Oggi la collezione è stata trasferita nel complesso di Santa Scolasticanel cuore della città vecchia e ospita la più completa raccolta di materiale archeologico pugliese (per un totale di trentamila reperti), fondamentale per la ricostruzione degli usi e i costumi dell'antichissima civiltà apula stanziata, un tempo, nella Daunia (l'attuale provincia di Foggia) e nella Peucezia (l'attuale provincia di Bari). Pinacoteca Provinciale Si trova all'interno del palazzo della Provincia di Bari ed è intitolata al pittore di epoca rococò Corrado Giaquinto, nativo di Molfetta. La Pinacoteca del capoluogo pugliese ospita opere che vanno dal Quattrocento ai giorni nostri e attribuibili ad artisti come Tintoretto, Giovanni Bellini, Antonio e Bartolomeo Vivarini, Paolo Veronese e Luca Giordano. Oltre a pittori della scuola napoletana e a ottocentisti italiani, trovano spazio anche i dipinti dei macchiaioli toscani Fattori, Lega, Signorini e Banti, e di artisti simbolo della modernità e dell'avanguardia come Morandi, De Chirico e Carrà. Planetario Sky-Skan Una passeggiata tra le stelle affascinerà tutti i bambini che visiteranno il Planetario di Bari Sky-Skan. Posizionata all'interno della Fiera del Levante, con una capienza di centocinquanta persone, la struttura è la più grande del Sud Italia e la seconda a livello nazionale, dopo Milano, assieme a quella di Torino. Gestito dalla Associazione Culturale Andromeda, il Planetario ospita rassegne cinematografiche, spettacoli dal vivo e lezioni spiegate da un divulgatore su diversi temi. I bambini (e i loro genitori) si divertiranno a scoprire Bari con la realtà aumentata. Basterà caricare sul proprio smartphone la app AC Tourist, realizzata dalla startup barese Augmented.city, e inquadrare con la fotocamera uno dei 4500 monumenti, piazze o palazzi mappati della città: sullo schermo comparirà tutto quello che c'è da sapere sull'oggetto inquadrato, dai dati storici fino alle recensioni dei ristoranti. Ad ampliare l'infrastruttura in realtà aumentata possono contribuire gli utenti stessi, che potranno aggiungere o aggiornare gli 'oggetti' mappati. LEGGI ANCHE: Gargano, cosa vedere e cosa fare nell'angolo gioiello della Puglia Cosa fare a Bari Tour della costa a bordo di un gozzo È piacevole osservare la costa pugliese a bordo di un tradizionale gozzo, barca in legno molto diffusa nel sud Italia. Durante il tour si possono ascoltare storie sulla città e si ha (pure) la possibilità di fermarsi a fare il bagno nelle calette dalle acque cristalline. Per maggiori informazioni basta controllare il sito di promozione turistica della città. Imbarcazione tradizionale, il gozzo BARI / Imbarcazione tradizionale, il gozzo (iStock) Partecipare alla Fiera del Levante Dopo l'estate Bari si trasforma nel fulcro commerciale e culturale dell'intero bacino del Mediterraneo grazie allaFiera del Levante, manifestazione che si ripete annualmente dal 1930. Cinquecentocinquanta espositori nazionali ed esteri danno vita a una delle più grandi fiere campionarie d'Europa, allestita in un'area di circa 300mila metri quadrati al limite occidentale della città, vicino alla punta di San Cataldo. GUARDA ANCHE: Le spiagge più belle della Puglia Scoprire le Grotte di Castellana Poco fuori Bari, un complesso carsico tra i più scenografici d'Italia conduce fino a settanta metri sotto terra: sale immense, stalattiti e stalagmiti modellate dall'acqua nel corso degli anni. La visita alle Grotte di Castellana è guidata e ci sono due opzioni: il percorso parziale (lungo circa un chilometro e dura cinquanta minuti) fino alla spettacolare Grave, il grande cratere d'ingresso; oppure il percorso completo (tre chilometri e dura poco meno di due ore) che culmina nella candida Grotta Bianca. Grotta di Castellana bari / Grotte di Castellana (iStock) / Trani (iStock) Cosa vedere nei dintorni di Bari Ci vogliono meno di quaranta minuti per raggiungere Trani da Bari che è la destinazione ideale per una gita di mezza giornata anche se il suo porto – una delle attrazioni più belle – rivela tutto il suo fascino alla sera. Da esplorare ci sono anche il centro storico dove perdersi tra bianche stradine, botteghe e ristoranti, e la Cattedrale affacciata sul mare. Ed è proprio da qui che s'intravede già il Castello Svevo-Normanno; vi si può entrare. Per chi volesse allungare la propria permanenza per passare un pomeriggio anche lungo i litorali nei dintorni, il consiglio è di visitare Cala Mariposa e Spiaggia La Torretta. Trani / Monopoli (iStock) Monopoli Un'altra meta da non perdere in un itinerario alla scoperta dei dintorni di Bari è Monopoli dove a regnare sono il bianco candido dei suoi edifici e l'azzurro brillante del mare che la incornicia. Si può incominciare una visita a partire dalle mura di cinta, dove sono racchiuse le vie labirintiche del centro storico che portano fino alla Cattedrale. Lasciato alle spalle il cuore antico di Monopoli si raggiunge facilmente il pittoresco porto. Ma la vera attrazione a Monopoli sono le chiese rupestri, un mix di arte e mistero. Sorgono lungo la costa adriatica e si pensa risalgano al periodo medievale. Sono un'importante traccia di fede lasciata dai monaci all'interno delle falesie; qui si ritagliavano uno spazio per pregare. Per quanto riguarda le spiagge, è un piacere avventurarsi a Cala Porta Vecchia o a Cala Tre Buchi. Monopoli bari / Piazza principale di Cisternino (iStock) Cisternino Fa parte della valle d'Itria ed è forse meno rinomata ma Cisternino è una graziosa località dove fare tappa dopo aver girato Bari in lungo e in largo. Raccolta intorno al suo centro storico, si può organizzare una visita a partire da piazza Vittorio Emanuele che – insieme alla Torre con l'orologio – è un simbolo della città; si può proseguire esplorando la Torre Normanna e la bella chiesa dedicata a San Nicola. Prima di lasciare Cisternino, la raccomandazione è di fermarsi in uno dei tanti ristorantini per assaggiare le deliziose bombette o gli gnummarieddhu, involtini di interiora e agnello alla brace. Piazza principale di Cisternino bari / Trulli di Alberobello (iStock) Alberobello Non ha bisogno di presentazioni ed è tra le località più note all'estero per la particolarità dei suoi edifici tipici, i trulli. Alberobello è inserito tra i borghi più belli d'Italia ed è anche un nome presente nelle liste Unesco. La prima tappa in questo caso è il Trullo Sovrano: a due piani, è organizzato come un'antica dimora, poi ci si può dirigere nel complesso di Casa Pezzola, dove i trulli sono quindici. Da vedere c'è anche la Basilica dei santi medici Cosma e Damiano. GUARDA ANCHE: Alberobello: i trulli, cosa vedere e dove mangiare nella città Patrimonio Unesco Trulli di Alberobello bari / Focaccia barese (iStock) Cosa mangiare a Bari Arricchita rispetto a quella tradizionale del resto della regione da ortaggi e frutta, abbondanti nell'agricoltura locale, la cucina barese si basa sui tre prodotti principali:grano, olio e vino. Proprio dal grano duro nascono le protagoniste indiscusse delle tavole baresi: le orecchiette con cime di rapa, passate in padella con aglio, olio, peperoncino e, a volte, filetti di alici. Anche se, a quanto pare, la pasta secca di grano duro è stata portata nel tacco d'Italia da mercanti provenzali, è ormai il vero must del gusto in terra di Puglia. Ma con la pasta fatta in casa vengono preparate una miriade di altre specialità, come i calzoni al forno ripieni di cipolla, acciughe, capperi e olive, i panzerotti fritti ripieni di lardo e ricotta o mozzarella, le pettole alla barese (pasta lievitata poi fritta), la tipica focaccia alla barese, da comprare preferibilmente nei panifici storici di Bari Vecchia (il più famoso il panificio Fiore, alle spalle della Basilica di San Nicola). Ci sono anche i taralli, le friselle e le sgagliozze, fette di polenta fritta preparate e direttamente vendute per le strade della città vecchia. Focaccia barese Affacciata sul mare, Bari è famosa anche per i piatti di pesce: il dentice alle olive, l'orata alla San Nicola, le alici arracanate e i polipetti in casseruola, che si possono assaporare in ristoranti a pochi passi dal mare. Da non perdere l'immancabile teglia di riso, patate e cozze, piatto ereditato dall'occupazione spagnola e detto anche tiedda. Estremamente tipiche le linguine al sugo di seppia e le lumache alla barese, raccolte dal vicino altopiano della Murgia, cotte o lessate e condite in vario modo. Quanto al vino, spiccano i vitigni locali: Primitivo o Negroamaro per i rossi, Fiano, Falanghina e Verdeca per i bianchi. Tra i dolci, molti legati a periodi di festività, le cartellate e i bocconotti (tipiche ricette natalizie), le paste reali, le castagnedde, i sassanelli (o dolci dei morti ), le zeppole (che si mangiano durante il Carnevale), la scarcella (dolce pasquale) e ilcallume, un particolare tipo di sanguinaccio dolce. LEGGI ANCHE: Trulli, masserie, dimore storiche: 8 alloggi meravigliosi per una vacanza in Puglia Dove mangiare a Bari Al Sorso Preferito A due isolati dal teatro Petruzzelli c'è Al Sorso Preferito dove poter assaggiare piatti cucinati rigorosamente secondo la tradizione barese, in particolare quelli a base di pesce (sempre freschissimo). Il ristorante però è molto noto anche perché è qui che sono nati i famosi spaghetti all'assassina, quindi gli amanti dei piatti di mare hanno anche un'altra tappa gastronomica da tener presente al momento dell'ordinazione. La Uascèzze Amato dai local e da chi è solo di passaggio, La Uascèzzeè uno dei ritrovi culinari più gettonati in città, complice anche il nome che in dialetto barese indica una sensazione di allegria ed euforia. Cenare qui significa apprezzare la tradizione culinaria pugliese ma anche l'atmosfera informale, accogliente e vivace. La Bul Dalla confusione dei precedenti indirizzi si arriva a La Bulche già con il suo affaccio su una silenziosa stradina del centro storico si rivela per eleganza e classe. Caratteristiche che si notano nel piatti dell'invitante menù. Ogni portata è un mondo a sé, in grado di riflettere il territorio ma anche di spaziare grazie alla maestria dello chef Antonio Scalera. Dove dormire a Bari Palazzo Calò Palazzo Calò si trova in un edificio del XVI secolo che – restaurato – riesce a conciliare l'eleganza del suo passato e l'audacia di uno stile più moderno. Punto di riferimento per l'ospitalità nel cuore di Bari, questo albergo dispone anche di una terrazza panoramica con piscina, e di un bistrot dove poter assaggiare la cucina pugliese. Palazzo Italia Palazzo Italia propone confortevoli soggiorni in una delle cinque suites – alcune dotate di vasca idromassaggio. Ma il fascino della struttura non è tutta nei confort che ogni stanza può offrire, ma negli incantevoli arredi. Ogni sistemazione è diversa per colori e stile, dove gli ospiti possono ricaricarsi dopo una giornata passata tra la confusione della città. Suite con idromassaggio Palazzo Italia / Suite con idromassaggio (Palazzo Italia) / Vista su Bari al tramonto (iStock) Masseria Il Melograno Non si può venire in questa regione senza organizzare una visita (o una permanenza, ancora meglio) in una masseria e Il Melograno nei pressi di Monopoli è una valida alternativa. Immersa tra olivi secolari, la tenuta dispone anche di un accesso privilegiato alla spiaggia circondata dagli alberi di Tamerici anche se la vera attrazione qui è il ristorante che ripropone in toto la tradizione culinaria pugliese. Quando andare a Bari È d'estate che il capoluogo pugliese si mostra al meglio: passeggiando sul panoramico lungomare della città potrete immergervi nel suo clima tipicamente mediterraneo e godervi una vista unica dell'Adriatico. Ma gli inverni miti, con rare precipitazioni, e la scarsa umidità dovuta all'azione mitigatrice dei venti provenienti dal mare rendono Bari una città godibile in ogni stagione dell'anno. Vista su Bari al tramonto LEGGI ANCHE: Le spiagge più belle della Puglia: tra Adriatico e Ionio, Salento e Gargano Come arrivare a Bari L'aeroporto di Bari che si trova nella periferia nord della città è collegato con il centro da un treno (con la prima corsa alle 5 del mattino e l'ultima alle 23,30 dall'aeroporto, alle 22.50 dal centro) e da diverse linee di autobus. La Stazione ferroviaria di Bari Centrale si trova in Piazza Aldo Moro, in pieno centro città, e ha un'area commerciale di 2mila mq. Da qui partono anche quelli delle Ferrovie del Sud Est che collegano Bari alle altre città della Puglia meridionale. Per raggiungere Bari in auto si possono utilizzare due autostrade: la A14, che da Bologna passa per Foggia, arriva a Bari e prosegue fino a Taranto; e la A16 Bari-Napoli, che da Napoli porta fino a Canosa di Puglia, dove si unisce alla A14. Si può visitare Bari anche scendendo da una nave da crociera: da quando è stato aperto il nuovo terminal crociere, il porto della città movimenta circa un milione di passeggeri l'anno, dei quali più della metà sono crocieristi. Qui approdano le principali compagnie di crociera italiane e straniere e da qui si possono facilmente raggiungere in traghetto anche Ravenna, Venezia, i Balcani e la Grecia. Come muoversi a Bari Dalla stazione centrale di Bari si diramano le due linee del servizio metropolitano della città (la FM1 e la FM2) che portano all'Aeroporto. Bari dispone anche di una rete di autolinee urbane gestita dalla società Amtab che servono in modo capillare tutto il territorio, con particolare attenzione al centro storico e ai monumenti storici più visitati. Per maggiori informazioni: visitbari|2025-11-25|https://viaggi.corriere.it/europa/italia/bari/
