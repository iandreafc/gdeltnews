Text|Date|URL
di Daniela Corneo Il report dell'Osservatorio di Antoniano sulla povertà: Emilia-Romagna prima per utenti delle mense tra i 18 e i 30 anni e per le madri sole con minori. Il direttore Fra Cavalli: «È un'emergenza, abbiamo picchi di 350 persone che chiedono un pasto» 24 nov 2025 / La fila per la mensa dell'Antoniano e il direttore Fra Giampaolo Cavalli I giovani tra i 18 e i 30 anni sono i nuovi poveri. Soprattutto in Emilia-Romagna che, con il 42% del totale nazionale dei giovani che si sono rivolti alle mense dei frati, è al primo posto in Italia per il numero di under 30 che chiedono aiuto alla rete di Operazione Pane per avere almeno un pasto al giorno garantito. Giovani under 30 e madri sole Un triste primato nazionale insieme a quello delle madri sole con minori a carico: in Emilia-Romagna si concentra il 32% delle madri single e il 21% dei minori che si rivolgono alle realtà francescane. L'allarme di Fra Cavalli: «Crescita scomposta» Non è certo la prima volta, soprattutto negli ultimi due anni, che dai frati dell'Antoniano di Bologna arriva il grido d'allarme sulla povertà crescente sotto le Due Torri e in Emilia-Romagna. «Ma adesso la domanda aumenta moltissimo e in maniera un po' scomposta, a questi numeri non eravamo preparati», ammette senza riserve il direttore dell'Antoniano Fra Giampaolo Cavalli lanciando il nuovo report dell'Osservatorio dell'Antoniano sulla povertà in Italia. Bologna rispecchia il dato emiliano-romagnolo. Anzi, nel capoluogo la situazione, data l'emergenza casa, è ancora più grave. La precarietà nonostante il lavoro «Tra i nuovi poveri — spiega Antoniano — cresce il numero di ragazzi e ragazze sotto i 30 anni che, pur avendo un'istruzione e talvolta anche un impiego non riescono a sostenere le spese quotidiane o a emanciparsi dal nucleo familiare. È un segnale forte di una precarietà che non è più solo economica, ma anche sociale e generazionale». Picchi di 350 persone in fila per un pasto Numeri, questi degli under 30, in crescita come quelli delle donne che si rivolgono alla mensa anche in via Guinizelli. «Se l'anno scorso, in questo periodo — ammette Fra Cavalli — nella nostra mensa eravamo su picchi di 200 persone al giorno, adesso in mensa una o più volte la settimana arriviamo a 300-350 persone: questo racconta di un'emergenza, perché è un dato che non riguarda più gli utenti tradizionali dei nostri servizi, ma sta coinvolgendo molto trasversalmente tante persone che hanno lavori poveri, generalmente di ingresso nel mondo del lavoro, con salari che non riescono a garantire i bisogni fondamentali soprattutto di una città come Bologna. Sono quindi aumentati i giovani e sono aumentate le donne che vediamo più numerose di un tempo in mensa, vengono perché hanno bisogno di arrotondare per arrivare a fine mese e devono risparmiare sulla spesa alimentare». L'Antoniano: «Questi numeri sono un'emergenza» Fra Cavalli lo dice a chiare lettere: «Per noi questi numeri sono un'emergenza, non sono certo numeri a cui avevamo pensato e nonostante abbiamo molti volontari che ci aiutano - sono 20 solo quelli che quotidianamente aiutano in mensa - quella attuale è una situazione da fare emergere. Ai tavoli cittadini la nostra difficoltà, così come quella di altre realtà simili, è già stata rappresentata, ma bisogna trovare soluzioni strutturali». Secondo il direttore dell'Antoniano serve uno scatto anche delle istituzioni: «Al di là della risposta emergenziale che diamo noi, la Caritas o le Cucine popolari, non va confusa la risposta contingente con la soluzione per una domanda che si fa pressante e cresce». Insomma: «Continueremo a dare una risposta al meglio — dice Fra Cavalli — ma non possiamo farlo da soli». Ogni mese distribuiti 11mila pasti in Emilia-Romagna Del resto il numero medio dei pasti distribuiti ogni mese in Emilia-Romagna nelle mense francescane la dice lunga: sono oltre 11.000 e per questo dato la nostra regione è seconda in Italia dopo il Piemonte. Tanto che l'Antoniano come ogni anno rilancia la campagna solidale di Operazione Pane che fino al 16 dicembre consentirà di poter fare una donazione inviando un sms o chiamando da rete fissa al numero 45588, oppure sul sito www.operazionepane.it. daniela.corneo@rcs.it|2025-11-25|https://corrieredibologna.corriere.it/notizie/cronaca/25_novembre_25/bologna-sempre-piu-ragazzi-under-30-in-fila-per-un-pasto-alla-mensa-dei-poveri-l-allarme-di-antoniano-non-ce-la-fanno-anche-se-b2bf23d8-2f19-47da-b77e-c6b1484c3xlk.shtml
Doveva essere l'anno delle criptovalute…poi il crollo improvviso . Inizia così un'analisi che il Wall Street Journal ha dedicato al settore che tanto entusiasmo aveva raccolto fino a poche settimane fa, convincendo anche numerosi piccoli risparmiatori a investirvi. Cerchiamo di capire le ragioni di quanto sta accadendo e cosa attendersi da qui in avanti. Qual è la performance delle principali criptovalute? Partiamo dai numeri. Premesso che le quotazioni delle criptovalute sono molto volatili, e quindi vi sono oscillazioni anche a distanza di poche ore, c'è da dire che novembre si avvia a essere il mese peggiore per il settore dal giugno 2022, quando il default della piattaforma di prestiti?Celsius Network mandò nel panico il settore. Il Bitcoin ha perso oltre un quinto della propria capitalizzazione (quasi un terzo rispetto al massimo storico di inizio ottobre), Ethereum e Solana intorno al 30% e Cardano il 35%. Nelle prime tre settimane di novembre vi è stata una perdita di valore stimata in mille miliardi di dollari. Quali le ragioni che hanno spinto le vendite in massa? Gli analisti sono concordi su un punto: l'avversione al rischio. Dopo anni di corsa quasi ininterrotta da parte dei mercati finanziari, molte quotazioni hanno raggiunto valori stellari e diversi money manager iniziano a dubitare della sostenibilità. Da qui la decisione di vendere gli asset che hanno meno giustificazioni in termini di fondamentali. La conseguenza è una pioggia di ordini di vendita sulle criptovalute e, in parte, sui titoli azionari legati alle prospettive dell'intelligenza artificiale. Quanto a Bitcoin e simili vi sono anche ragioni tecniche. Molti trader prendono le decisioni seguendo i grafici: quando un asset scende al di sotto di un supporto, scattano nuovi ordini di vendita per cui il calo si amplia ulteriormente. Come va il settore rispetto a inizio anno? Una valutazione più affidabile delle performance richiede tempi più lunghi di un mese. Se si guarda all'andamento da inizio anno, le criptovalute sono tra le poche asset class in rosso, anche se in alcuni casi con un bilancio meno pesante rispetto all'ultimo mese: Bitcoin contiene le perdite sotto il 10%, Ethereum ha perso un quinto del proprio valore, mentre Cardano si è addirittura dimezzato. Quali erano le previsioni all'inizio del 2025? Se consideriamo solo la regina delle criptovalute, le stime sul Bitcoin oscillavano tra 125 mila e 200 mila dollari, sostenute da flussi di investimenti istituzionali e dall'elezione di Donald Trump, che prometteva di sdoganare il mondo cripto e creare una riserva statale di Bitcoin. Una volta eletto presidente, il tycoon si è mosso effettivamente in questa direzione, tanto che il valore ha sfondato subito quota 100 mila dollari. Quindi, tra la primavera e l'estate numerosi asset manager tradizionali hanno mostrato apertura verso il settore, tanto da spingere le quotazioni a un passo dai già citati 125 mila dollari a inizio ottobre. Da lì, il crollo? Si può dire che Trump abbia tradito le promesse fatte al settore, che gli erano valsi importanti sostegni economici durante la campagna per le presidenziali? Una delle prime decisioni assunte post-insediamento è stato un ordine esecutivo per rafforzare la leadership americana nelle tecnologie finanziarie digitali e fare degli Stati Uniti il centro mondiale degli asset digitali. Questo provvedimento mirava a deregolamentare e liberalizzare la coniazione, custodia e scambio delle criptovalute, promuovendo anche la creazione di stablecoin ancorate al dollaro e contrastando l'uso di monete digitali di banche centrali estere. Era prevista la costituzione di un gruppo di lavoro composto dai principali ministeri e agenzie pubbliche per stilare una nuova normativa entro 180 giorni, con l'obiettivo di attrarre flussi di liquidità negli Usa e rafforzare la sovranità monetaria americana nel campo cripto. In realtà non sono stati fatti grandi progressi in questa direzione, anche per le critiche relative a conflitti di interesse in capo allo stesso Trump (il quale, tra le altre cose, ha sfruttato il boom iniziale per lanciare una criptovaluta con il proprio nome) e a suoi stretti collaboratori, che hanno sollevato dubbi sull'effettiva tutela della stabilità finanziaria. Nel contesto regolatorio, la Securities and Exchange Commission (la Consob americana) ha mantenuto un approccio severo verso il settore, considerandone molte criptovalute come titoli non registrati. Alcune misure attese, come la completa deregolamentazione e un ambiente più favorevole per l'adozione istituzionale delle criptovalute, non si sono concretizzate. È stato toccato il fondo o ci sono rischi di ulteriore caduta? Valutazioni a priori sono sempre rischiose in campo finanziario, a maggior ragione in presenza di asset volatili e poche legate ai fondamentali, come in questo caso. Una recente analisi del Financial Times solleva preoccupazioni, in quanto evidenzia che molti acquisti di Bitcoin e simili erano stati fatti a leva, cioè con i trader che si erano fatti prestare denaro che non avevano, contando su una crescita continua del settore. Alla prima inversione di tendenza, è scattata la corsa alle ricoperture, ma molti restano ancora esposti. Dal contante al codice: l'Europa alla prova del futuro del denaro di Claudio Tebaldi * 11 Novembre 2025 Un segnale d'allarme per l'intero mercato finanziario? I sostenitori (del mondo cripto, ndr) mi hanno detto per anni che Bitcoin è denaro (non lo è, in realtà), che è una copertura dall'inflazione (dai, suvvia), che è un bene rifugio per i periodi di stress (lol), ma a quanto pare la sua funzione più utile è quella di fungere da sistema di allerta precoce per il malessere dei mercati . Katie Martin, columnist del Financial Times, riassume così ciò che pensano numerosi analisti del mercato. La correzione del settore potrebbe essere un campanello d'allarme per tutti gli eccessi dei mercati finanziari. Un invito, dunque, a tornare a focalizzarsi sui fondamentali. Un crollo totale del mercato alla fine di quest'anno o nel 2026 rappresenta ancora un'ipotesi estrema , aggiunge l'esperta. Mentre ritracciamenti e correzioni sono altamente probabili. Tenere d'occhio il prezzo del Bitcoin come indicatore dell'umore del mercato potrebbe essere d'aiuto per affrontare questo periodo molto difficile . Quanti sono gli italiani che investono in criptovalute?|2025-11-25|https://www.repubblica.it/economia/diritti-e-consumi/risparmio/2025/11/25/news/bitcoin_quotazioni_criptovalute_portafogli-425001050/
di Vittoria Melchioni Ha accompagnato con le note di «L'appuntamento» l'addio alla signora della canzone italiana, esaudendo un desiderio che la stessa Vanoni gli aveva confessato. L'ultimo saluto all'amica con un post sui social: «Domani è un altro giorno e prima o poi, in uno di questi, ci rincontreremo. Grazie Ornella, per avere illuminato una fetta di mondo» Paolo Fresu in una vecchia foto con l'amica Ornella Vanoni Le note de l'Appuntamentosi propagano dalla sua tromba a tutta la chiesa di San Marco a Milano, mentre lui si avvicina lentamente, passo dopo passo, alla bara in cui giace l'amica di una vita. Paolo Fresu, trombettista e compositore jazz di fama internazionale, ha onorato la promessa strappatagli da Ornella Vanoni di suonare alle sue esequie. Con quell'ultima nota tenuta lunghissima, quando poi ha suonato Senza fine, come a non volere che la musica finisse e che l'amica di una vita se ne andasse una volta per tutte. «Non so perché mi abbia chiesto di suonare l'Appuntamento - ha scritto il musicista sui social - né, a mia volta, glielo ho voluto chiedere». L'insolita richiesta era arrivata in un giorno qualunque del 2020, quando la signora della canzone italiana gli chiese a bruciapelo di suonare al suo funerale. Fresu non ha potuto che accettare, scherzando sul fatto che, se fosse morto prima lui, sarebbe toccato a Ornella cantare durante la funzione funebre. Per anni ha sperato intimamente che quel giorno non arrivasse mai, ma alla fine la triste notizia della scomparsa dell'amica di una vita è arrivata all'improvviso. E Fresu, sardo di nascita ma bolognese d'adozione, ha raccolto le emozioni che aveva dentro per esternarle con la malinconica e romantica melodia fuoriuscita dalla sua tromba. «Ci sono parole dette e parole date. Ornella amava la Sardegna e i sardi. Li amava perché questi danno parole che mantengono e che pesano, seppure le parole importanti e le promesse fatte debbano essere di tutti gli uomini del mondo. Le nostre sono state intime e private e pertanto in quel luogo comune andavano preservate», ha scritto il musicista su Facebook per spiegare la ritrosia con cui nei giorni scorsi aveva respinto decine di richieste di intervista. «Il dolore e l'intimità non hanno mai le giuste parole», ha aggiunto Fresu, con un ultimo saluto (questa volta scritto) all'amica scomparsa: «So solo che domani è un altro giorno e che prima o poi, in uno di questi, ci rincontreremo. Grazie Ornella, per avere illuminato una fetta di mondo». Si conoscevano dagli anni '90, Fresu e Vanoni. Lei ha sempre amato profondamente il jazz di cui il trombettista sardo è uno degli interpreti italiani più raffinati. Nato a Berchidda in Sardegna nel 1961, ha iniziato a suonare nella banda musicale del suo paese quando aveva appena undici anni. Dopo essersi trasferito a Sassari, gli studi al conservatorio Luigi Canepa e la scoperta del jazz: amore alla prima nota. La sua carriera inizia in Rai nel 1982, ancor prima della laurea che prenderà al conservatorio di Cagliari nel 1984. Fonda il festival Time in Jazz, tutt'ora in programma, collabora con innumerevoli artisti internazionali, suonando in tutto il mondo, musicisti di fama mondiale come Uri Caine, Dave Holland, Gerry Mulligan, John Abercrombie, Peter Gabriel e Toots Thielemans. Ha registrato decine di dischi con il Paolo Fresu Quintet, l'Angel Quartet e il Devil Quartet. Nel 2010 fonda l'etichetta discografica Tŭk Music. In Italia ha suonato con Alice, con i Negramaro, con gli Stadio e ovviamente con Vanoni, dedicandosi a progetti misti di jazz-musica etnica, world music, musica contemporanea, musica leggera e musica antica. Nella sua importante carriera Fresu ha ricevuto numerosi premi e riconoscimenti, tra i quali il Django d'Or francese sia nel 1996 che nel 2001 e il premio come miglior musica ai Nastri d'Argento per il film L'isola nel 2004.|2025-11-25|https://corrieredibologna.corriere.it/notizie/spettacoli/25_novembre_25/dalla-sardegna-a-bologna-chi-e-paolo-fresu-il-musicista-jazz-amico-di-ornella-vanoni-che-con-la-sua-tromba-ha-commosso-milano-f12b379a-66c8-4978-95fd-3013c368dxlk.shtml
di Davide Soattin Avrebbe palpeggiato la bimba e tentato di compiere anche altri atti sessuali. A denunciarlo ai carabinieri è stata la madre della bimba, vicina di casa dell'uomo È finito in carcere un 42enne di nazionalità straniera che avrebbe palpeggiato una bambina di appena cinque anni, tentando di compiere nei confronti della bimba anche altri atti sessuali. Il fatto sarebbe avvenuto la scorsa settimana in una località della provincia di Ferrara. A denunciarlo è stata la madre della piccola, vicina di casa dell'uomo che, dopo il racconto della donna, venerdì 21 novembre è stato sottoposto a un fermo di polizia giudiziaria per l'ipotesi di violenza sessuale aggravata su minore. L'uomo ha respinto le accuse Dopo aver raccolto la testimonianza della madre, i carabinieri hanno avviato tutti gli accertamenti utili a risalire all'identità del presunto responsabile, identificato successivamente in un uomo di nazionalità straniera di 42 anni. Dopo il fermo, disposto dal pm di turno della Procura di Ferrara, l'uomo è stato così trasferito nel carcere ferrarese di via Arginone. Durante la mattinata di lunedì 24 novembre, davanti al gip Marco Peraro del Tribunale di Ferrara, il 42enne (difeso dall'avvocato Gianni Mantovani) ha reso il proprio interrogatorio di garanzia, rispondendo a tutte le domande, fornendo la propria versione dei fatti e respingendo le gravi accuse che gli vengono contestate. Il gip ha confermato la linea della Procura La Procura aveva chiesto la conferma della custodia cautelare in carcere, mentre la difesa una misura meno afflittiva, sostenendo l'assenza di esigenze cautelari tali da giustificare la permanenza in cella del 42enne. Il giudice per le indagini preliminari però, dopo aver sciolto la propria riserva, ha deciso di sposare la linea della Procura di Ferrara. Per l'indagato, quindi, è stato confermato il carcere, data la gravità del quadro indiziario, in attesa di ulteriori sviluppi che potrebbero arrivare prossimamente dall'inchiesta.|2025-11-25|https://corrieredibologna.corriere.it/notizie/cronaca/25_novembre_25/ferrara-abusi-su-una-bambina-di-5-anni-in-carcere-un-42enne-di-nazionalita-straniera-e9510283-f63f-4b77-b37b-2a4677f19xlk.shtml
09:30 Eni aumenta la partecipazione nel blocco Oml 118 in Nigeria Eni, attraverso la propria controllata Nigeria Agip Exploration Limited (NAE), annuncia l'acquisizione da TotalEnergies EP Nigeria Limited di una partecipazione addizionale del 2,5% nel Production Sharing Contract (Psc) OML 118, esercitando il proprio diritto di prelazione. OML 118 è una licenza in acque profonde che include il campo in produzione Bonga in cui Nae detiene interessi non operativi. Con questa operazione, che ha ottenuto l'approvazione di tutte le autorità competenti, la quota di Nae nell'Omò 118 Psc passa dal 12,5% al 15%. L'operazione è in linea con la strategia di Eni di ottimizzazione del portafoglio upstream e rafforza l'impegno della società in progetti deepwater nel Paese. Eni è presente in Nigeria dal 1962, con una produzione media di idrocarburi in quota di 50 mila boe/giorno nel 2025. 09:12 Le Borse europee aprono deboli, occhi sulla Fed Avvio debole e prudente per le Borse europee, con il rally globale trainato dalle rinnovate speranze di un taglio dei tassi di interesse Usa a breve termine che ha perso slancio. Nei primi scambi a Londra l'indice Ftse 100 sale dello 0,04% a 9.538,90 punti, a Francoforte il Dax avanza dello 0,06% a 23.263,14 punti e a Parigi il Cac40 dello 0,26% a 7.980,64 punti. A Madrid l'Ibex lima uno 0,05% a 15.990,35 punti. A Piazza Affari l'indice Ftse Mib è piatto a 42.300,19 punti. 08:53 Fermo il Pil della Germania, a zero su trimestre precedente Nel terzo trimestre del 2025 il Pil della Germania è cresciuto dello 0,3% (dato destagionalizzato) rispetto allo stesso periodo dell'anno precedente. È quanto ha reso noto l'Istituto di statistica federale Destatis. Rispetto al trimestre precedente la crescita è in stallo (0%). 08:51 Oro in rialzo a 4.140 dollari, attese per i tagli della Fed I prezzi dell'oro sono saliti a circa 4.140 dollari l'oncia, consolidando i guadagni di ieri, con le aspettative di un taglio dei tassi negli Usa il mese prossimo, ulteriormente rafforzate dai segnali accomodanti della Federal Reserve. Ieri l'oro è salito di quasi il 2% dopo che il governatore Fed Christopher Waller ha ribadito il suo sostegno a un taglio a dicembre, citando la persistente debolezza del mercato del lavoro a stelle e strisce. Venerdì anche il presidente della Fed di New York, John Williams, ha indicato che una riduzione a breve termine rimane una possibilità. I mercati ora assegnano una probabilità dell'81% a un taglio di 25 punti base a dicembre, in netto aumento rispetto al 40% circa di una settimana fa. 08:12 A ottobre il mercato dell'auto europeo cresce del 4,9%, Stellantis +4,6% Nel mese di ottobre in Unione Europea, Regno Unito e Paesi Efta sono state vendute 1.091.904, il 4,9% in più dello stesso mese del 2024. Nei primi dieci mesi - secondo i dati dell'Acea, l'associazione dei costruttori europei - le immatricolazioni sono state complessivamente 11.020.514, con una crescita dell'1,9% sull'analogo periodo dell'anno scorso. Stellantis ha immatricolato nel mese di ottobre nell'Europa Occidentale (Unione Europea, Regno Unito e Paesi Efta) 157.350 auto, il 4,6% in più dello stesso mese del 2024. La quota di mercato è invariata al 14,4%.|2025-11-25|https://www.repubblica.it/economia/2025/11/25/diretta/le_borse_di_oggi_25_novembre_dazi-425002802/
MILANO – Nel mese di ottobre in Unione Europea, Regno Unito e Paesi Efta sono state vendute 1.091.904, il 4,9% in più dello stesso mese del 2024. Nei primi dieci mesi - secondo i dati dell'Acea, l'associazione dei costruttori europei - le immatricolazioni sono state complessivamente 11.020.514, con una crescita dell'1,9% sull'analogo periodo dell'anno scorso. Stellantis ha immatricolato nel mese di ottobre nell'Europa Occidentale (Unione Europea, Regno Unito e Paesi Efta) 157.350 auto, il 4,6% in più dello stesso mese del 2024. La quota di mercato è invariata al 14,4%. Nei dieci mesi del 2025 il gruppo ha venduto 1.621.790 vetture, con un calo del 4,7% sullo stesso periodo dell'anno scorso. La quota di mercato è pari al 14,7% a fronte del 15,7%. Cresce anche la quota di mercato delle auto elettriche, che ha raggiunto il 16,4% da inizio anno. I veicoli ibridi-elettrici sono la tipologia di alimentazione più popolare tra gli acquirenti, con gli ibridi plug-in che continuano a guadagnare terreno. Cresce l'elettrico Secondo i dati Acea le auto elettriche a batteria rappresentavano il 16,4% della quota di mercato dell'UE, in aumento rispetto al valore di riferimento del 13,2% registrato a ottobre 2024. Le immatricolazioni di auto ibride elettriche hanno conquistato il 34,6% del mercato, rimanendo la scelta preferita dai consumatori dell'UE. Nel frattempo, la quota di mercato combinata delle auto a benzina e diesel è scesa al 36,6%, rispetto al 46,3% dello stesso periodo del 2024.|2025-11-25|https://www.repubblica.it/economia/2025/11/25/news/auto_mercato_immatricolazioni_ottobre-425002811/
Questo messaggio verrà visualizzato su un altro dispositivo/accesso e tu potrai continuare a leggere le notizie da qui. L'altro dispositivo/accesso rimarrà collegato a questo account. Puoi accedere con il tuo account su tutti i dispositivi che desideri, ma utilizzandoli in momenti diversi secondo il tuo piano di abbonamento.Perchè visualizzo questo messaggio? Perché tu o qualcun altro sta leggendo Corriere.it con questo account su più di due dispositivi/accessi. Il tuo attuale abbonamento permette di leggere Corriere.it solo su due dispositivi in contemporanea (computer, telefono o tablet).Come posso smettere di vedere questo messaggio? Se sei abbonato con un altro account accedi con le tue credenziali. Se siete in 2 o più che utilizzano lo stesso abbonamento, passa all'offerta Family e condividi l'abbonamento con altre due persone. Altrimenti, fai clic su Continua a leggere qui e assicurati di essere l'unica persona che visualizza Corriere.it con questo account.Non sai chi altro sta utilizzando questo account? Ti consigliamo di cambiare la tua password cliccando qui|2025-11-25|https://corrieredibologna.corriere.it/notizie/politica/25_novembre_25/scontri-a-bologna-per-virtus-maccabi-il-sindaco-lepore-antisemita-piantedosi-mi-offende-per-coprire-i-disastri-del-governo-c7341f51-f03d-4b76-ab08-562a893d3xlk.shtml
(Teleborsa) - ABN AMRO, colosso bancario olandese, ha presentato la nuova strategia e le prospettive finanziarie per il periodo 2026-2028 in occasione del Capital Markets Day. Tre sono le priorità strategiche per i prossimi anni: accelerare la crescita redditizia, ridimensionare la base di costo della banca, inclusa una riduzione netta del personale di 5.200 persone entro il 2028 rispetto al 2024, e investire il capitale laddove genera i rendimenti più elevati. I principali obiettivi finanziari per il 2028 sono: ROE di almeno il 12%, rapporto costi/ricavi inferiore al 55%, ricavi a oltre 10 miliardi di euro, rapporto CET1 superiore al 13,75%; allocazioni alla Corporate Bank ridotte a circa il 50%. Ancorati alle nostre solide radici e alla tradizione olandese, ci concentriamo su una crescita sostenibile e redditizia nell'Europa nord-occidentale , ha detto la CEO Marguerite Bérard. Al centro della nostra strategia ci sono cinque ambizioni strategiche a lungo termine - ha spiegato - Puntiamo a rafforzare la nostra posizione nel retail banking olandese, offrendo un'esperienza cliente di alto livello. Diventeremo una delle prime cinque banche private in Europa. Il supporto al patrimonio familiare e alle imprese rimane una priorità fondamentale, in quanto rappresentano la spina dorsale dell'economia. Inoltre, guideremo la crescita supportando le principali transizioni europee in settori quali la digitalizzazione, l'energia, la mobilità e la difesa. Infine, ci impegniamo a mantenere la nostra posizione tra le prime tre banche private a livello mondiale nel clearing . ABN AMRO ha anche annunciato di aver raggiunto un accordo per la vendita della sua controllata al 100% Alfam, la divisione prestiti personali di ABN AMRO, a Rabobank. ABN AMRO continuerà a offrire prestiti personali ai propri clienti, ora tramite un accordo con Rabobank. Viene spiegato che il mercato dei prestiti personali è altamente competitivo, il che rende la scalabilità sempre più importante. Unendo le forze con Rabobank, i clienti continueranno a ricevere un servizio di alta qualità, basandosi sulle solide basi che Alfam ha costruito. L'accordo è inoltre in linea con l'obiettivo strategico di ABN AMRO di semplificare l'organizzazione per migliorare ulteriormente le prestazioni operative. L'operazione avrà un impatto positivo sul coefficiente patrimoniale CET1 di ABN AMRO di circa 5 punti base. Ciò include una riduzione di circa 1,2 miliardi di euro degli RWA e una perdita contabile prevista di circa 100 milioni di euro.|2025-11-25|https://finanza.repubblica.it/News/2025/11/25/abn_amro_taglia_5_200_posti_di_lavoro_nel_nuovo_piano_vende_alfam_a_rabobank-9/
Molestate mentre sognavano di diventare attrici. Il Tribunale del lavoro di Parma ha condannato un regista (molto noto e sul cui nome nome per ora c'è riserbo) e il teatro dove lavorava a pagare due risarcimenti di 25 mila e di 85 mila euro a due giovani, oggi 25enni, per le molestie che hanno subito dall'uomo nel 2019. Nel primo caso si tratta di molestie sessuali, nel secondo di violenza sessuale. I fatti sono avvenuti in un teatro di Parma mentre partecipavano a un corso di alta formazione finanziato dalla Regione Emilia-Romagna, a cui erano iscritte anche ragazze provenienti da altre regioni, poi divenute vittime di sistematiche e gravi molestie sia in occasione dei provini sia durante le lezioni. La sentenza di condanna è stata presentata ieri a Palazzo Grazioli a Roma da Differenza Donna, associazione impegnata nella lotta contro la violenza di genere. Oltre alle due ragazze che hanno ottenuto il risarcimento, ce ne sarebbero almeno altre cinque che avrebbero subito lo stesso trattamento. «È una sentenza epocale: a queste due giovanissime attrici – spiega Sonia Alvisi, consulente del lavoro e consigliera di Parità dell'Emilia-Romagna – è stato riconosciuto per la prima volta nel mondo del teatro italiano il risarcimento psicologico del danno. Un precedente importantissimo».|2025-11-25|https://corrieredibologna.corriere.it/notizie/cronaca/25_novembre_25/parma-attrici-molestate-durante-un-corso-finanziato-dalla-regione-il-regista-e-il-teatro-dovranno-risarcirle-9b1b0e67-d5ac-4813-882f-59bbbb856xlk.shtml
