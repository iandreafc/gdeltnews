Text|Date|URL
ROMA – È stata la mamma e la nonna più meravigliosa che i nostri figli e nipoti avrebbero mai potuto desiderare. Era la mia migliore amica, la mia roccia, la mia luce guida, il mio mondo . Richard Branson, fondatore del gruppo Virgin, ha annunciato sui social che la moglie Joan è morta a 80 anni, dopo averne vissuti 50 insieme e 36 da sposati. Sono distrutto – ha scritto senza nascondere il proprio dolore – ti amerò per sempre Joan . Sul suo blog Branson, 75 anni, aveva raccontato di aver conosciuto la futura moglie al The Manor, uno studio di registrazione dell'etichetta Virgin Records, e di essersi subito innamorato di lei. Dopo il fidanzamento la coppia si era poi sposata nel 1989 sull'isola di Necker, di proprietà di Sir Richard, nei Caraibi, e aveva avuto tre figli, Holly, Sam e Clare Sarah, morta dopo quattro giorni per delle complicazioni dovute alla nascita prematura. Richard Branson insieme alla moglie Joan / Richard Branson insieme alla moglie Joan L'incontro e il matrimonio sull'isola Si erano conosciuti il 7 febbraio 1976 nella grande tenuta acquistata dal numero uno di Virgin Records. Lavorava in un negozio di antiquariato chiamato Dodo a Notting Hill, vicino al nostro ufficio Virgin a Vernon Yard – ha raccontato il miliardario – Un giorno, esitante, mi sono fermato davanti al negozio, poi ho trovato il coraggio di entrare. Il negozio vendeva vecchie insegne e pubblicità, e io feci finta con la proprietaria, Liz, di esserne affascinato. Nelle settimane successive, le mie visite a Joan mi permisero di accumulare un'impressionante collezione di vecchie insegne in latta dipinte a mano, che pubblicizzavano di tutto, dal pane Hovis alle sigarette Woodbine . Fu da una di queste che trasse l'ispirazione per uno slogan che poi utilizzò per l'etichetta discografica. Joan è sempre stata una fonte costante di saggezza e ha avuto un ruolo non secondario in alcune delle mie decisioni migliori nella vita. In effetti, devo l'isola di Necker a Joan . Branson volle regalare l'isola a sua moglie ma il prezzo era troppo alto: dopo averla visitata dall'alto con un elicottero, fece un'offerta di 100mila dollari ma la richiesta era di 6 milioni. Un anno più tardi però l'isola era ancora in vendita, gli affari della Virgin Records andavano meglio e riuscì ad acquistarla per 180mila dollari. È stata una delle decisioni migliori che abbia mai preso – ha ricordato Branson – Ma la migliore in assoluto è stata quando Joan ed io ci siamo sposati a Necker 11 anni dopo, e ancora oggi è il posto che chiamiamo casa .|2025-11-25|https://www.repubblica.it/economia/2025/11/25/news/richard_branson_morte_moglie_joan_annuncio-425004407/
