Text|Date|URL
Non vuole uscire dall'aula. Non prima di lui. «Deve vedermi, guardarmi. Deve sapere che Jhoanna non era da sola, la sua famiglia è qui. Vogliamo giustizia». Per esserci ha fatto un lungo viaggio da El Salvador. È sulla sedia a rotelle, lo sguardo rivolto verso la Corte d'assise. Indossa una maglietta con il viso della nipote, che in realtà era una figlia, in mano stringe un suo ritratto, e sfoglia l'album di fotografie che ha portato con sé, come quelli di una volta, prima che la memoria si riducesse a un dito che scorre sullo schermo dello smartphone: «Vedi? Qui era ancora bambina». Un'altra pagina: «Eccola alla Prima comunione». Un'altra ancora: «La sua festa di laurea...». Lei si chiama Rosario de Fatima Espinoza Valle, ha 58 anni ed è la zia, o meglio la mamma acquisita, di Jhoanna Nataly Quintanilla Valle, la donna di quarant'anni uccisa lo scorso 24 gennaio dal compagno Pablo Heriberto Gonzalez Rivas, che la chiuse in una valigia e la gettò nei campi, cercando di nascondere il suo corpo e simulare l'allontanamento volontario della fidanzata di cui aveva deciso di sbarazzarsi. Ora, dopo le indagini dei carabinieri coordinati dalla pm Alessia Menegazzo e dall'aggiunta Letizia Mannella, rischia l'ergastolo per omicidio volontario e occultamento di cadavere. La penitenziaria lo porta in aula, lui non toglie mai il giubbotto blu, se ne sta seduto accanto all'avvocata senza proferire parola. Dietro di lui, il mondo di Jhoanna. «È partito finalmente, alla vigilia della giornata del 25 novembre, questo processo. In questa giornata simbolica dobbiamo ricordare che la povera Nataly è stata uccisa perché era diventata ingombrante», dice l'avvocato Nicodemo Gentile, che con la collega Giuliana Marano rappresenta le parti civili. C'è la zia, appunto, e un'altra cugina arrivata dal Salvador. Volevano esserci, lei e le altre amiche, tutte con la stessa maglietta che sul lato del cuore raffigura un pugno chiuso in segno di lotta. Jhoanna, continua Gentile, a tre anni aveva perso la mamma, pure lei uccisa; a cinque anni il padre l'aveva abbandonata. Da allora è stata la zia a prendersi cura di lei. E racconta: «Ho i ricordi più belli. Le ho insegnato le prime lettere, le ho insegnato a leggere. Le facevo il bagno, le pettinavo, la vestivo, le davo il biberon. Ero sempre con lei. Ho solo bei ricordi di mia figlia — la chiama così –. La verità è che ovunque andasse, io andavo con lei. Era come se fossi con lei. Solo che lei adesso non è più con me». Nulla sapeva di quell'uomo, mai avrebbe immaginato che potesse arrivare a tanto. «No, mai. Non mi ha mai detto che stava soffrendo perché se me l'avesse detto in qualche modo io l'avrei portata a El Salvador. Lì siamo poveri ma abbiamo una casa, abbiamo cibo. Siamo umili ma lì abbiamo tutto». E allora ecco l'album dei ricordi: «Qui è col suo papà e la mamma. In questa foto è con i suoi compagni di classe. Qui, quando si è laureata: era una maestra». Sorrisi, vestiti colorati, momenti felici e lontani. Nel suo Paese, Jhoanna è tornata in una bara per i funerali. Ora i parenti sono qui per il processo, e torneranno per la sentenza. Quel giorno ci sarà anche Sandra, un'amica della vittima. Anche lei babysitter, anche lei con la maglietta bianca che ricorda la donna uccisa: «Era una persona solare. Amava la vita, amava viaggiare, non era in grado di fare del male a nessuno. Non meritava questo, come non lo merita nessuna donna», racconta prima dell'udienza. E la memoria torna allo scorso gennaio, quando l'uomo che voleva sbarazzarsi di lei, per far arrivare in casa un'altra compagna, arrivò a denunciare la scomparsa di Jhoanna, per poi inventarsi che era morta per un gioco erotico. Servirono settimane, e l'impegno di inquirenti e investigatori, per trovare il corpo. Sandra non dimentica: «Quando è scomparsa l'abbiamo cercata nel suo quartiere. Giravamo con la sua foto in mano. Siamo andati da lui, diceva di non sapere niente. Ci ha risposto: Se n'è andata, non so nulla, ha preso le sue cose ed è andata via . Ma noi sapevamo che lui aveva fatto qualcosa, l'istinto ce lo diceva. E infatti chiedevamo che venissero visionate le telecamere della zona». Le telecamere, quel giorno di gennaio, hanno inquadrato la donna entrare in casa e non uscire mai più viva. «Cosa spero adesso? Nella giustizia. Spero che prenda l'ergastolo. Siamo tutte qui per questo: abbiamo preso i permessi al lavoro per essere qua».|2025-11-25|https://milano.repubblica.it/cronaca/2025/11/25/news/femminicidio_quintanilla_parenti_amiche_processo_nataly_uccisa_dava_fastidio-425002292/
