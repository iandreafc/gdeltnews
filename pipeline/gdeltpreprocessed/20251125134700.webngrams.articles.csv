Text|Date|URL
Grimaldi Euromed ha sottoscritto con Crédit Agricole Italia un finanziamento da 50 milioni di euro, con durata decennale, destinato alla copertura parziale dell'acquisto della nave Grande Tianjin. L'operazione rientra nel piano di investimenti del Gruppo Grimaldi per il potenziamento e l'ammodernamento della flotta. Consegnata lo scorso agosto e già operativa sui collegamenti marittimi verso il mercato asiatico, la Grande Tianjin è una delle 17 nuove navi Pctc (Pure Car & Truck Carrier) ordinate dal gruppo tra il 2022 e il 2023, per un investimento complessivo superiore a 1,6 miliardi di dollari. L'unità si distingue per le prestazioni ambientali: è progettata per ridurre fino al 50% le emissioni di CO2 per carico trasportato rispetto alle navi della generazione precedente. Ha inoltre ottenuto la notazione Ammonia Ready del Rina, che ne certifica la futura convertibilità all'utilizzo di ammoniaca come combustibile a zero emissioni di carbonio, ed è predisposta per il cold ironing, ovvero l'alimentazione elettrica da terra durante la sosta in porto. L'accordo con il gruppo Grimaldi conferma la nostra attenzione verso l'economia del mare, che sarà al centro anche del nuovo Le Village by CA in Campania , ha dichiarato Marco Perocchi, responsabile Banca d'Impresa di Crédit Agricole Italia, ricordando che nei primi nove mesi dell'anno il gruppo ha sostenuto le imprese del territorio con oltre 3 miliardi di euro di nuove erogazioni. Da anni portiamo avanti un piano di ammodernamento della flotta come parte essenziale della nostra strategia di crescita sostenibile , ha commentato Diego Pacella, ad del gruppo Grimaldi. La collaborazione con Crédit Agricole Italia rappresenta un passo importante e auspichiamo che questo accordo sia l'inizio di un rapporto sempre più solido .|2025-11-25|https://www.repubblica.it/economia/rapporti/energitalia/mobilita/2025/11/25/news/grimaldi_credit_agricole_finanzia_la_grande_tianjin_con_50_milioni_di_euro-425003346/
C'è il noto reddito di libertà , il contributo fino a 500 euro al mese, per un anno (ma erogato in una sola volta), per le donne vittime di violenza seguite da centri antiviolenza riconosciuti e dai servizi sociali. Ma non solo. C'è anche, ad esempio, l'esclusione dagli obblighi di partecipazione ai percorsi di attivazione lavorativa previsti dall'Assegno di inclusione, se si è inseriti nei percorsi di protezione relativi alla violenza di genere o donne vittime di violenza, con o senza figli, prese in carico da centri antiviolenza riconosciuti dalle regioni o dai servizi sociali nei percorsi di protezione relativi alla violenza di genere. Nel giorno dedicato al contrasto alla violenza sulle donne, i Consulenti del lavoro (impegnati sul fronte con l'intesa siglata con la 'Fondazione Doppia Difesa', con l'obiettivo di ampliare le opportunità lavorative delle vittime di violenza attraverso la formazione, l'inserimento e la ricollocazione nel mondo del lavoro) hanno realizzato un opuscolo illustrativo che riassume le misure esistenti per aiutare le donne a ritrovare la loro libertà. Dal sostegno economico per l'autonomia abitativa e personale, agli incentivi alle assunzioni per i datori di lavoro fino al congedo retribuito e all'assegno di inclusione. Ecco il dettaglio delle misure.|2025-11-25|https://www.repubblica.it/economia/diritti-e-consumi/lavoro/2025/11/25/news/violenza_sulle_donne_dall_adi_al_reddito_di_liberta_tutte_le_misure_di_welfare-425003587/
Ritorno alle origini: cresce dall'82% del 2024 all'85% del 2025 la percentuale di dipendenti che lavorano 'in presenza' mentre cala dal 15% al 12% quella relativa a coloro i quali beneficiano di una formula ibrida. Ne deriverebbe un peggioramento del loro benessere psicofisico (31% dei casi) oltre che l'impossibilità di conciliare lavoro e vita privata (23%, 29% tra Millennial e Zoomer). A rilevarlo uno studio condotto tra giugno e settembre 2025 da parte di Coverflex, specialista della retribuzione flessibile, che ha coinvolto un campione di mille persone tra lavoratori e professionisti operanti sull'intero territorio nazionale. A valutare seriamente l'eventualità di lasciare il proprio impiego, stante la costante riduzione della propria autonomia organizzativa e le nuove pressioni quotidiane, sarebbe, inoltre, più di 1 dipendente su 2 (54%) complici l'inadeguatezza della retribuzione (36%), l'eccessivo carico di lavoro (33%) e il 'gap' esistente tra sforzo e gratificazione (24%). I dati emersi dalla nostra ricerca sono un vero e proprio campanello d'allarme: oltre la metà dei lavoratori considerano l'idea di lasciare il proprio impiego a causa dello stress fisico e psicologico - commenta Andrea Guffanti, general manager di Coverflex in Italia - Il disallineamento tra impegno e riconoscimento è insostenibile e dimostra che il benessere non è un optional bensì un fattore determinante per la produttività e la 'talent retention'. Solo offrendo flessibilità, benefit personalizzati e una reale valorizzazione delle persone le aziende potranno trasformare il malessere in motivazione e attrarre i migliori talenti .|2025-11-25|https://www.repubblica.it/economia/rapporti/osserva-italia/trend/2025/11/25/news/lavoratori_e_professionisti_italiani_in_cerca_della_flessibilita_perduta-425003431/
