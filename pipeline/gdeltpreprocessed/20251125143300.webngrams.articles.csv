Text|Date|URL
Antonio Decaro non ha vinto. Ha stravinto queste elezioni regionali. Mai un governatore era stato eletto con una percentuale così importante, mai c'era stato un distacco così ampio dall'avversario. Eppure il nuovo presidente della Regione ha dovuto soccombere davanti a un avversario atteso, ma non in queste proporzioni: l'astensionismo. A votare sono andati soltanto quattro pugliesi su dieci (41%), il dato più basso di tutte le regionali di questa tornata, quindici punti in meno rispetto a cinque anni fa. Meno anche delle europee, quando si era superato il 45 per cento. Decaro non lo ha nascosto: «Spesso sento dire alla politica: i cittadini hanno sbagliato a non votare» ha detto ieri. «Ma io credo che a sbagliare siamo noi, che non abbiamo fatto abbastanza per dar loro fiducia, per spiegare quanto sia importante quel diritto che è il voto. È stato conquistato con tanta fatica dai nostri genitori e dai nostri nonni. Quindi: sono felice, ma so anche che da domani devo mettermi a lavorare per meritarmi la fiducia di chi mi ha votato e cercare di recuperare quella di chi non è andato a votare». Sarebbe però troppo ingeneroso attribuire l'astensionismo solo agli attori in campo: c'è una disaffezione generale alla politica, come dimostrano tutti i dati di queste regionali. Con l'aggiunta di una campagna elettorale scialba, anche per l'assenza di competizione. E, onestamente, pure dell'assenza delle «truppe cammellate»: spaventati dalle inchieste della magistratura, i compratori di voti questa volta si sono mossi con molta più cautela rispetto alle precedenti tornate. Chi, infatti, non ha votato? Una risposta può arrivare dai numeri assoluti. A scrutinio non definitivo, si può dire che Decaro ha guadagnato quasi un milione di voti. Più di quanto fece Emiliano cinque anni fa, quando raggiunse 871mila preferenze. Tutti gli astenuti sono dunque del centrodestra? No. Perché i 5 Stelle allora corsero da soli, mentre oggi sono con Decaro. Nel 2020 presero 207 mila voti: questa volta non dovrebbero andare sopra i 100 mila, ma in politica le somme non funzionano. Impossibile quindi fare confronti lineari. Resta il dato: oggi Decaro, con una coalizione più larga, guadagna più voti di Emiliano. Il centrodestra, con una coalizione sostanzialmente identica, ne perde per strada circa duecentomila. Lobuono infatti supererà le 500mila preferenze contro le 725mila di Raffaele Fitto cinque anni fa. Tra ex elettori 5 Stelle ed elettori del centrodestra, dunque, è lì che si trova buona parte dell'astensione. Oltre, evidentemente, a tutto quel pezzo di cittadini che per le ragioni più diverse ha scelto di non votare. Colpiscono alcuni territori. Decaro, per esempio, non ha nascosto la sua sorpresa per il dato della sua provincia di Bari, dove ha votato solo il 42 per cento, quattordici punti in meno rispetto a cinque anni fa. E meno di Lecce, dove invece alle urne è andato il 44,5 per cento dei cittadini. Il record negativo è di Foggia (38,6), seguita da Taranto (40,4): sono le province con i dossier più delicati, dalla criminalità organizzata al bubbone dell'Ilva. E dove, non a caso, la disaffezione politica è più forte. A proposito di Bari città: hanno votato in pochi (42 per cento), ma Decaro ha stravinto. Ha superato il 71 per cento, con Lobuono al 26. Evidentemente non ha fatto breccia la campagna del centrodestra che chiedeva il commissariamento del comune per mafia sulla base di indagini serissime, che però non toccavano Decaro né la sua giunta ma portarono all'azzeramento di due municipalizzate. Peccato che alcuni dei protagonisti di quelle vicende abbiano scelto, proprio stavolta, di portare consenso al centrodestra. Non è bastato. Anzi, forse è stato uno dei motivi della disfatta. A Bari il Pd ha sfiorato il 30 per cento, la lista Decaro è andata sopra il 20. Forza Italia ha preso meno voti di Avs, Fratelli d'Italia ha superato di poco il 10 per cento. Nichi Vendola fallisce il ritorno in Puglia: Avs sul filo del 4 per cento non ottiene seggi di Gabriella de Matteis 25 Novembre 2025 Diverso il discorso a Lecce dove, evidentemente, si è sentito il peso dei big del centrodestra: è il bacino del commissario europeo Raffaele Fitto e del sottosegretario alla presidenza del Consiglio Alfredo Mantovano. Qui Lobuono è arrivato al 45 per cento, solo otto punti in meno di Decaro.|2025-11-25|https://bari.repubblica.it/cronaca/2025/11/25/news/decaro_puglia_vittoria_sfiora_milione_voti_analisi_astensione-425003285/
C'è chi stappa lo spumante e chi prepara gli scatoloni. E c'è anche chi ha provato a fare il salto dagli scranni di corso Vittorio Emanuele a quelli di via Gentile non riuscendo nell'impresa. La tornata elettorale appena conclusa consegna i 50 dell'emiciclo regionale e sancisce diverse esclusioni. Eccellenti, alcune, come nel caso di Nichi Vendola, fermato dallo scoglio della soglia di sbarramento dopo avere superato il primo ostacolo rappresentato dalle frizioni estive con Antonio Decaro per la sua discesa in campo. All'artefice della Primavera pugliese, presidente di Regione dal 2005 al 2015, prima del passaggio del testimone a Michele Emiliano, non è riuscita l'impresa malgrado abbia ottenuto quasi 10mila preferenze tra le tre circoscrizioni in cui era candidato. Sorte condivisa con altri pesi massimi della politica pugliese, alcuni dei quali avevano messo le tende da diverse legislature nel Consiglio regionale. Gli assessori uscenti È il caso di Fabiano Amati, assessore uscente con delega al Bilancio, e reduce da tre mandati consecutivi. Stavolta la tornata non premia l'avvocato di Fasano, precursore degli screening neonatali, rimasto fuori nonostante gli oltre 8mila voti raggranellati da candidato con Per la Puglia nella circoscrizione di Brindisi. Stessa sorte anche per Gianfranco Lopane, assessore uscente al Turismo nella giunta di Michele Emiliano, tagliato fuori dai 50 eletti malgrado le oltre 6mila preferenze raccolte tra le fila di Per La Puglia a Taranto. Tra gli scontenti figura pure Giovanni Stea, assessore uscente con delega al Contenzioso amministrativo, che non va oltre i 4mila voti. Fuori anche Aldo Patruno, direttore del dipartimento regionale Cultura e turismo: settimo nelle liste del Movimento Cinque stelle a Bari con 1.779 voti. I consiglieri non riconfermati Abbandonano il parlamentino regionale diversi tra i consiglieri uscenti. Tra questi il consigliere dem di lungo corso Ruggero Mennea, e i forzisti Domenico Damascelli (dopo due mandati di fila) e Antonio Raone, superato dall'incandidabile Paride Mazzotta. Parimenti escluso Sergio Blasi, che lascia lo scranno conquistato tra le fila del Pd, arrivando solo terzo tra i Dem nella circoscrizione di Lecce, dietro ai più suffragati Minerva e Capone. Terzo anche Maurizio Bruno, consigliere dem uscente e ricandidato tra i ranghi del Pd nella circoscrizione di Brindisi, che ha concluso la corsa alle spalle di Toni Matarrelli e Isabella Lettori; peggio è andata a Paolo Campo, penultimo tra i candidati del Pd Foggiano. Fuori dai cinquanta anche il consigliere uscente Mauro Vizzino, candidato in Per la Puglia. Tra gli esclusi consiglieri a caccia della riconferma Sergio Clemente, in lista con Avanti popolari per Decaro, che ha comunque trainato i suoi con oltre 4mila preferenze nella circoscrizione di Foggia. Non riesce la riconferma al leghista Giacomo Conserva solo terzo nella Lega a Taranto. Paga il flop di Avs anche Grazia Di Bari, consigliera regionale uscente del Movimento 5 stelle candidata con la Sinistra dopo essere stata fatta fuori dai pentastellati alla vigilia del voto. Non stacca il biglietto per uno scranno in via Gentile Enzo Di Gregorio, consigliere uscente dei Dem, e solo quarto nella lista Pd della circoscrizione di Taranto; escluso anche Alessandro Leoci, in lista con Avanti Popolari con Decaro nella circoscrizione di Brindisi. Non bastano le oltre 23mila preferenze all'uscente Lucia Parchitelli del Pd barese, costretta a fare gli scatoloni come – sul fronte opposto - Joseph Splendido, leghista foggiano, che supera le tremila preferenze, comunque non sufficienti per accedere al Consiglio. Non basta la seconda posizione tra le fila di Forza Italia a Taranto neanche a Massimiliano Stellato, che raggranella oltre 3mila preferenze posizionandosi un gradino sotto Massimiliano Di Cuia, primo in lista - e dunque eletto – tra i forzisti Tarantini.|2025-11-25|https://bari.repubblica.it/cronaca/2025/11/25/news/puglia_chi_sono_gli_esclusi_eccellenti_assessori_consiglieri_non_eletti-425003453/
