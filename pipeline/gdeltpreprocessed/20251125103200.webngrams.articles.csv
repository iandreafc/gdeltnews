Text|Date|URL|Source
(Teleborsa) - Numeri da capogiro per il turismo italiano che si conferma motore trainante dell'economia nazionale. Nel 2025 il comparto ha generato un PIL di oltre 237 miliardi di euro, pari a quasi l'11% della ricchezza del Paese, attivando più di 3,2 milioni di posti di lavoro. Solo a giugno si sono contate 59 milioni di presenze, con un balzo del 9,7% rispetto all'anno precedente. È quanto sostiene Unimpresa, secondo cui le previsioni annuali sfiorano i 477 milioni di visitatori, mentre la spesa turistica internazionale è cresciuta del 9,4%, testimoniando un'attrattività sempre maggiore dell'Italia agli occhi degli stranieri. Per trasformare i numeri record del turismo in crescita strutturale servono interventi mirati. In primo luogo, una semplificazione amministrativa: sportelli digitali dedicati e assistenza su misura per le imprese familiari e le piccole realtà possono abbattere le barriere d'accesso ai fondi. La formazione è il secondo pilastro: investire in competenze digitali e linguistiche non solo per i lavoratori stagionali, ma per l'intero comparto, è decisivo per mantenere gli standard qualitativi richiesti dal mercato internazionale. Infine, la transizione ecologica: destinare maggiori risorse alle strutture che scelgono sostenibilità, economia circolare e innovazione energetica può fare la differenza, allineando l'Italia agli obiettivi europei e alle aspettative dei turisti più consapevoli commenta il consigliere nazionale di Unimpresa, Marco Salustri. Secondo Unimpresa, sul fronte normativo, il 2025 ha portato importanti innovazioni. Dal 1° gennaio le mance percepite dal personale del settore turistico e della ristorazione beneficiano di una tassazione agevolata al 5%, una misura che interessa migliaia di lavoratori e punta a far emergere un fenomeno spesso sommerso. Altra novità è il trattamento integrativo per lavoro festivo e notturno: il 15% dello stipendio lordo viene riconosciuto ai dipendenti con redditi inferiori a 40.000 euro annui. Gli investimenti strutturali godono di un credito d'imposta fino all'80% per ristrutturazioni, digitalizzazione ed efficientamento energetico, affiancato da contributi a fondo perduto che arrivano al 50%. Strumenti potenzialmente efficaci, ma con un'ombra pesante: solo il 27% delle strutture ricettive li ha effettivamente utilizzati. Causa principale, una burocrazia ancora troppo farraginosa e una concentrazione degli incentivi sulle grandi catene alberghiere, mentre le piccole e medie imprese – che rappresentano il 75% del tessuto turistico nazionale – faticano ad accedere alle risorse. Nonostante le riforme, le criticità restano evidenti. La carenza di personale è il problema più urgente: quest'anno il 18% delle posizioni stagionali è rimasto scoperto, lasciando hotel e ristoranti a corto di forza lavoro qualificata. Le agevolazioni fiscali aiutano ma non risolvono il deficit di attrattività del settore per i giovani. Sul fronte digitale, il ritardo è ancora marcato: il 40% degli hotel e ristoranti non dispone di strategie web o sistemi di prenotazione integrati, perdendo competitività rispetto ai principali mercati europei. In un'epoca in cui la presenza online è determinante questa lacuna rischia di costare cara.|2025-11-25|https://finanza.repubblica.it/News/2025/11/25/turismo_unimpresa_sostenere_crescita_record_con_riforme_piu_incisive-61/|repubblica.it
(Teleborsa) - Il Fondo Europeo per gli Investimenti (EIF), la divisione del Gruppo Banca Europea per gli Investimenti specializzata in investimenti azionari in piccole e medie imprese (PMI) e mid-cap, ha stanziato 70 milioni di euro per il prossimo fondo di Alantra per la crescita nella transizione energetica, Klima Energy Fund II (Klima2). Klima2 investirà in un portafoglio di circa dodici aziende in rapida crescita in tutto il continente. Proseguirà la strategia implementata con successo da Klima1, che ha potuto contare anche sul sostegno del EIF come investitore principale. Klima fa parte di Alantra Asset Management, che gestisce 16,9 miliardi di euro in investimenti diretti e indiretti in società private e quotate nel mid-market europeo. Sulla base del suo primo investimento, Klima2 punterà a investire da 10 a 30 milioni di euro in aziende consolidate con tecnologie comprovate e un forte potenziale di crescita, tipicamente attraverso modelli B2B in settori quali la produzione di energia pulita, i mercati energetici, le infrastrutture di rete e di stoccaggio, l'efficienza energetica e il trasporto sostenibile. Attraverso questo investimento nel fondo Klima2, l'EIF promuove l'innovazione per accelerare la transizione verso un sistema energetico pulito e un'economia a basse emissioni di carbonio in Europa - ha detto Marco Marrone, Chief Investment Officer dell'EIF - Non vediamo l'ora di rafforzare la nostra proficua collaborazione con Alantra per continuare a coltivare e supportare il vivace ecosistema europeo delle aziende greentech . Il continuo supporto dell'EIF è un forte riconoscimento della strategia che abbiamo sviluppato con Klima1 e dell'impatto ottenuto finora - ha commentato Bastien Gambini, Managing Partner di Klima - Mentre prepariamo Klima2, non vediamo l'ora di consolidare questa collaborazione per supportare la prossima ondata di innovatori europei che guideranno la transizione energetica .|2025-11-25|https://finanza.repubblica.it/News/2025/11/25/eif_investe_70_milioni_di_euro_in_klima2_fondo_di_alantra_per_transizione_energetica-65/|repubblica.it
Ha ragione Roberto Fico, nuovo presidente della Regione, quando dice che la vittoria del centrosinistra in Campania è anche una sconfitta del governo Meloni. La presidente del Consiglio si è spesa come mai prima. Il noto balletto di Giorgia e degli altri leader sul palco al grido di chi non salta comunista è , non ha portato fortuna. La premier stessa ha voluto come candidato un suo viceministro, Edmondo Cirielli, staccato da Fico con una percentuale superiore a qualsiasi previsione. Dal modello Caivano in poi, i ministri hanno battuto Napoli in lungo e in largo per espugnare la capitale del Sud . Ma il disegno è fallito e la responsabilità può essere addebitata solo in parte a Cirielli. La sconfitta chiama in causa le scelte strutturali del governo per il Mezzogiorno. Come si può pensare di guadagnare consensi nelle regioni meridionali sposando in pieno il disegno leghista dell'Autonomia differenziata? Perché mai un cittadino campano, o pugliese, dovrebbe votare per chi, di fatto, vuole spaccare l'Italia? Non è bastata la pronuncia della Corte Costituzionale? Mentre il centrodestra saltava sul palco, il ministro Calderoli, il 18 e 19 novembre, firmava le pre-intese con Veneto, Lombardia, Liguria e Piemonte: una mossa davvero geniale per convincere gli elettori del Sud. Ha avuto ragione invece Elly Schlein, quando ha cercato a tutti i costi l'unità del centrosinistra. L'alleanza larga con i Cinque Stelle in Campania e in Puglia è risultata vincente. Ma è solo l'inizio di un duro lavoro. Questo modello può costituire la base di partenza per una coalizione nazionale di centrosinistra davvero unita sulle scelte concrete e sui programmi: non c'è altra strada se l'obiettivo è sconfiggere Giorgia Meloni alle prossime elezioni. Significativo il viaggio da Roma a Napoli di Schlein e Giuseppe Conte, appena dopo i primi exit poll. «Uniti si stravince», ha detto la leader. «La linea è giusta e proseguiremo, siamo in grado di battere le destre nel 2027 e la risposta parte da Sud. L'alternativa esiste ed è molto competitiva». Il tempo a disposizione fino al voto nazionale è poco, presto si capirà la robustezza del disegno. Chiusa l'era De Luca, si volta pagina. Fico ha vinto anche grazie alla sua campagna sobria, seria, costruita sui contenuti, senza cadere nelle trappole. Non è un accentratore, ha uno spirito autenticamente democratico. Ma ora tocca a lui dare prova di capacità amministrativa. Ha annunciato una giunta di qualità con persone competenti, sarebbe un ottimo inizio. Ma la vittoria ha soprattutto un padre in apparenza defilato, l'ingegnere del campo largo : Gaetano Manfredi. Lui più di tutti ha voluto, con Conte, la candidatura di Fico. Con la vittoria alla Regione, Napoli si pone di nuovo al centro e torna ad essere il motore del Mezzogiorno. Ora può davvero partire dalla Campania un laboratorio riformista , che faccia perno sull'asse tra sindaco e presidente, lasciandosi alle spalle gli scontri Con De Luca. Manfredi e Fico hanno in mano una grande carta e tocca a loro giocarla al meglio, sfruttando la sinergia istituzionale, dando prova di buon governo a Napoli e in tutta la regione. Un'occasione irripetibile, sarebbe un delitto sprecarla. Ai cittadini sfiduciati va lanciato un messaggio di efficienza. L'astensionismo ha toccato vette mai raggiunte. Ha votato meno della metà. Il dato non riguarda solo la Campania, ma ancora di più il Veneto e la Puglia. Tutti, da destra a sinistra, devono affrontare la questione, che ha assunto i caratteri di una vera e propria emergenza. I cittadini sono sempre più lontani dalla politica e dalle istituzioni: ecco il nodo vero che pongono queste regionali.|2025-11-25|https://napoli.repubblica.it/cronaca/2025/11/25/news/napoli_al_centro_e_un_alternativa_da_costruire-425002916/|repubblica.it
