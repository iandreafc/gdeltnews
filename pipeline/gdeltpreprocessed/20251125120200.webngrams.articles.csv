Text|Date|URL
Lo stupro è un crimine violento, un atto distruttivo che attacca brutalmente il Sé profondo, l'assetto fisico, psicologico, cognitivo, emotivo. Scardina la sessualità, scuote e segna per tutta la vita. Anche abuso e molestia sono traumi spaventosi, soprattutto se avvengono tra le mura domestiche, e le statistiche, purtroppo, dicono che sono i casi più diffusi. È l'intimità del resto il posto più violento per noi donne. Il nemico è in casa, negli ambienti familiari. È il conoscente piuttosto che l'estraneo, l'amico invece dello straniero. La maggior parte delle violenze sessuali avviene tra persone che si conoscono, coinvolte in un qualche tipo di relazione. Lo dicono i dati. Secondo l'Istat, circa il 31,5 per cento delle donne italiane tra i 16 e i 70 anni ha subito nel corso della propria vita una qualche forma di violenza fisica o sessuale. In oltre tre quarti dei casi di stupro, l'autore è una persona conosciuta: nel 62,7 per cento dei casi si tratta infatti del partner attuale o precedente. I dati 2023 del Tribunale di Milano, ad esempio, riferiscono che il 92 per cento degli imputati coinvolti in condanne e procedimenti penali per violenza sessuale sono di genere maschile. Gli aggressori nella quasi totalità sono quindi uomini che non sono compromessi dal punto di vista intellettivo, non soddisfano i criteri diagnostici clinici di sociopatici o di devianti sessuali. E salutano educatamente i vicini ogni giorno. Le statistiche offrono ulteriori dati sconcertanti. I dati del Servizio Analisi Criminale della Direzione Centrale Polizia Criminale, che da oltre un decennio collabora con Terre des Hommes per il Dossier Indifesa, ci dicono che i reati a sfondo sessuale sono a danno del genere femminile. Bambine, ragazze e donne sono il 91 per cento delle vittime di violenza sessuale. Ma di fatto non ne conosciamo la portata reale. Esiste un sommerso infinito, perché moltissimi abusi non sono denunciati. Purtroppo viviamo in una società dove non abbiamo tutti uguale diritto all'autodeterminazione sessuale, maschi e femmine non si sentono sicuri allo stesso modo camminando soli di notte. Nonostante le novità legislative ed i cambiamenti socioculturali degli ultimi anni, esistono miti che non permettono di realizzare pienamente la gravità di un'aggressione sessuale. Il pregiudizio che attribuisce alla donna la responsabilità della violenza sessuale subita è ancora oggi molto persistente. Lo confermano i risultati di diversi studi, allineandosi alle numerose ricerche statunitensi, tra i quali un'indagine Istat del 2019. Pregiudizio che porta alla cosiddetta vittimizzazione secondaria, citata anche nella Convenzione di Istanbul: la vittima viene silenziata e colpevolizzata, la violenza di genere sottovalutata. Se ci pensiamo, lo stupro è l'unico crimine per cui, se ne siamo vittime, ci pone nella condizione assurda di dover spiegare che non volevamo subirlo. Anzi. Dobbiamo motivare, spiegare, farsi capire. Spesso non ci sono lesioni visibili, mancano le prove, veniamo più meno palesemente screditate, incolpate in qualche modo di esserci messe in situazioni ambigue. Può succedere in famiglia, in commissariato, nell'aula di tribunale. E se non abbiamo denunciato subito, allora ecco che sembriamo ancora meno credibili. Occorre farlo, è necessario farsi aiutare, esistono programmi di sostegno e recupero efficaci rivolgendosi al Pronto Soccorso o meglio ancora ai Centri Antiviolenza dove è possibile trovare medici, psicologi ed essere supportate durante la causa legale. Lo stupro è un crimine, come un omicidio Potremmo pensare che lo stupro, come reato, non sia paragonabile ad un omicidio. Giuridicamente, forse. Psicologicamente, invece ha per certi versi una portata sottovalutata. Gli studi dicono che è in grado di attaccare tutto il funzionamento psicologico della vittima. È un evento devastante, un trauma che annienta in modo duraturo il senso di Sé. Si insinua nelle pieghe interiori profonde portando dolore, sensi di inadeguatezza. Provoca distruzione intima. Lo spessore della sofferenza psichica che porta è sempre importante, devastante in particolare quando a subirlo sono minori. E il percorso di riordino psicologico è lungo e doloroso. C'è bisogno di essere supportate per contenere il trauma, di trovare ascolto sicuro e di un tempo personale per ricostruirsi intimamente. Non esiste stupro colposo, come può accadere per un omicidio. Non si stupra per sbaglio, per imprudenza o senza intenzione. Per questo non dovrebbero esistere attenuanti in un procedimento penale. L'impatto dello stupro sulla vittima L'aggressione sessuale è una forma dannosa di trauma. Le ricerche dimostrano effetti particolarmente gravi su molte forme di psicopatologia. Risulta avere, rispetto ad altri traumi, un impatto più significativo sulla salute mentale portando un rischio elevato di disfunzione psicologica generale. Nei periodi immediatamente successivi può esserci incapacità di agire, di dare significato, di ricordare cosa è successo, le emozioni sono devastanti, non si trovano parole per ciò che è così orribile da comprendere. Possono affiorare sensi di colpa, vergogna, insicurezza. Anche per questo non sempre arriva subito la denuncia. Perché vuol dire ripercorrere particolari agghiaccianti, rivivere l'incubo, esporsi pubblicamente, far soffrire i familiari. A volte sgomenta denunciare qualcuno di cui ci si fidava, c'è paura di ritorsioni oppure c'è bisogno di proteggerlo e si tace per sempre. Può capitare anche di non riconoscere di aver subito una aggressione, di aver bisogno di sistemare dentro di noi quello che è successo come non fosse niente di grave, come se non parlarne potesse annullarlo. La violenza sessuale colpisce l'identità sessuale, la fiducia verso il mondo esterno, l'autostima, l'immagine di sé, incide nelle relazioni, nel rapporto di coppia. I meccanismi che sottendono un trauma così doloroso possono essere diversi, ognuno reagisce in modo diverso, il modo in cui ci si sente può cambiare con il tempo. Può accadere anche, paradossalmente, di avere comportamenti apparentemente incomprensibili. Se io non voglio anche tu NON VUOI Di idee stereotipate imbarazzanti, paradossali e penose che annebbiano la gravità di un'aggressione sessuale ne circolano parecchie. Quando ad esempio si giustifica la violenza, si scusa con il gesto folle, il raptus, l'impeto sessuale. Quando si banalizza pensando che tutto sommato la violenza in una coppia, tra passione e gelosia, possa starci. Quando sentiamo dire che un gruppo di ragazzi stupratori stavano solo giocando, era una ragazzata. Quando si pensa che le donne se veramente vogliono, possono andarsene. Quando si nega trovando spiegazioni per dire che alla fine non si tratta di vera violenza, lei in fondo ci stava. Quando si dà la colpa a chi subisce, si scandaglia nella sua vita, è lei che ha provocato, andava in giro da sola. Quando il No della vittima non ha valore e si pensa che violenza sia solo se viene usata la forza o un'arma. Diverse ricerche scientifiche e indagini sociali mostrano unaforte correlazione tra l'adesione a ruoli di genere tradizionali, possiamo chiamarli stereotipati, e atteggiamenti che minimizzano la violenza sessuale, attribuendo ad esempio maggiore colpa alle vittime e minore responsabilità agli aggressori. Questi sono solo alcuni tra i malintesi circolanti più comuni sui quali sarebbe necessario intervenire e lavorare.|2025-11-25|https://d.repubblica.it/culture/2025/11/25/news/violenza_sessuale_molestie_trauma_conseguenze-424993902/
La crisi climatica accentua le disparità di genere e a pagarne il prezzo più alto sono le donne. Sia in termini di salute che di istruzione, lavoro e soprattutto di sopravvivenza. In occasione della Giornata mondiale per l'eliminazione della violenza contro le donne le Nazioni Unite – che ha identificato il degrado ambientale come una minaccia per la sicurezza umana globale – ricordano che le donne e le ragazze sono in media14 volte più a rischio di perdere la vita a causa di disastri naturali provocati dal cambiamento climatico. Ad esempio, il 70% delle vittime dello tsunami nel 2004 erano proprio donne, così come il 90% delle 140 mila persone decedute per l'alluvione che ha colpito il Bangladesh. La loro esposizione ai pericoli causati da fenomeni estremi è maggiore per una serie di ragioni e non solo ambientali. Alcune sono culturali e sociali. In caso di cicloni, inondazioni e altri disastri che richiedono la necessità di spostarsi velocemente, le donne possono avere meno possibilità di fuggire proprio a causa di regole sociali e religiose che impediscono loro di muoversi in autonomia e da sole. Spesso rimangono indietro per proteggere anziani e bambini. Banalmente anche il vestiario che sono costrette ad indossare, può ostacolarne la fuga. Spesso le ragazze non hanno potuto nemmeno imparare a nuotare, come invece i coetanei maschi, che per questo hanno più probabilità di salvarsi in caso di inondazioni. Violenze sessuali durante un disastro climatico Ma gli impatti degli eventi estremi sulle donne vanno oltre la perdita di vite umane. Spesso infatti donne e ragazze dopo un disastro climatico evitano di utilizzare i rifugi sovraffollati per paura di violenze sessuali. Studi recenti hanno infatti evidenziato un legame significativo tra eventi meteorologici estremi (come tempeste, frane e inondazioni) e un aumento dei tassi di violenza sessuale e delle molestie nelle aree colpite. Un problema che si acuisce anche nei periodi di siccità, quando le donne responsabili della ricerca quotidiana di acqua cono costrette ad allontanarsi sempre di più dalle loro casa con un dispendio di tempo, risorse e probabilità di subire aggressioni e violenze. Secondo l'Unicef circa 230 milioni di persone, per lo più donne e ragazze, impiegano più di 30 minuti a viaggio per raccogliere l'acqua da fonti lontane da casa. Sempre le Nazioni Unite hanno calcolato che il tempo che le donne e le ragazze trascorrono trasportando acqua ogni giorno equivale a 22.800 anni. Meno accesso alle risorse Poi c'è il fenomeno dei migranti climatici, ossia le popolazioni costrette a spostarsi dopo eventi più estremi per la mancanza, di cibo, lavoro o acqua. Circa l'80% degli sfollati a causa dei disastri naturali sono infatti donne, con conseguenze a lungo termine sull'intera comunità. Spesso infatti sono loro le responsabili della gestione dell'acqua e del cibo. E quando il clima cambia e le risorse scarseggiano, il carico di lavoro per la parte femminile delle famiglie aumenta. In agricoltura la loro forza lavoro rappresenta dal 45 all'80% di tutta la produzione alimentare dei Paesi in via di sviluppo, a seconda della regione: il 90% in molti Paesi africani.Quasi ovunque in queste aree sono escluse dai processi politici e decisionali, privandole di informazioni importanti sui cambiamenti climatici. Tutto questo nonostante il lavoro fornito per soddisfare il bisogno di cibo e acqua alla propria famiglia. Quando le disuguaglianze diventano emergenze Per questo il tema dell'impatto di genere del cambiamento climatico è già da alcuni anni sotto la lente delle Istituzioni europee e mondiali, ma basterà a portare dei concreti cambiamenti per così tante ragazze e donne? La Commissione Diritti delle donne e uguaglianza di genere del Parlamento europeo ha chiesto una maggiore attenzione al genere nello sviluppo di politiche legate al clima, mentre già nel 2021 a Parigi, il Programma per l'ambiente delle Nazioni Unite (Unep) ha organizzato il Generation equality forum con 40 miliardi di dollari di impegno finanziari. L'obiettivo è accelerare l'azione e gli investimenti per la parità di genere entro il 2026. Ma siamo già in forte ritardo. Chi è più green: l'eco-gender gap In Europa, donne e uomini si comportano in modo diverso davanti alle questioni ambientali e il fenomeno è stato intercettato, anche a livello nazionale. Secondo un report dell'Istat del 2024 infatti che valutava l'interesse e il coinvolgimento della popolazione sui temi come cambiamento climatico, risorse naturali e atteggiamenti ecocompatibiliha notato che se donne e uomini di avvicinano al problema con pari preoccupazioni, le azioni sono diverse. Le donne cercano di vivere in maniera più etica rispetto agli uomini: il 71% contro il 59%. Il fenomeno si chiama eco gender gap. Le differenze più evidenti – si legge nella nota Istat – si colgono soprattutto sui comportamenti di acquisto . Infatti è il 40,8% delle donne a dichiarare di leggere abitualmente le etichette degli ingredienti rispetto al 28,7% degli uomini. Così come l'acquisto di prodotti bio interessa il 15,9% delle donne e l'11,4% degli uomini. Molto emblematiche anche le abitudini di consumo in relazione alle utenze domestiche. L'attenzione allo spreco di acqua interessa il 70,2% delle donne contro il 64,9% degli uomini, mentre quello di energia il 72,5% contro il 67%. Gli uomini meno propensi a cambiare le proprie abitudini Nel 2018, Mintel, una società di ricerca di mercato globale ha messo in relazione la disparità di abitudini rispetto ai temi ambientali con il fenomeno dell'eco gap gender. I dati indicano che pulizia, cibo e salute sono tre sfere di cui si occupano le donne che tendono a mostrare una maggiore attenzione verso le pratiche ecologiche. Un'attenzione quotidiana che le rende più sensibili anche alle novità green, come packaging e materiali riciclabili. Ma tendono a essere più coinvolte anche nelle pratiche ecologiche casalinghe, come il riciclo, lariduzione del consumo e l'adozione di stili di vita a basse emissioni. Al contrario, gli uomini, pur riconoscendo l'importanza della sostenibilità, sono più propensi a investire in tecnologie che promettono di risolvere i problemi ambientali piuttosto che modificare il proprio comportamento quotidiano. Tutorial 29 Novembre 2025 Come ridurre lo spreco alimentare in casa Verso un futuro più equo A spiegarci quanto sia fondamentale ci sia una collaborazione tra uomini e donne per affrontare le sfide ambientali è una piccola ricerca condotta in Svezia che dice chiaro: gli uomini hanno un maggiore impatto sul Pianeta rispetto a quello delle donne. Lo studio condotto da Ecoloop e dalla Chalmers University,in collaborazione con l'Università di Groningen, Paesi Bassi, ha calcolato come lo stile di vita maschile provochi il 16% in più di emissioni di quello femminile. Secondo gli autori dello studio dunque il riscaldamento globale provocato dalle attività umane è trainato di più dagli uomini che dalle donne. Allora che fare? Sperare che l'eco gender gap da solo si assottigli con il passare degli anni forse non basta. L'Onu che tra gli obiettivi di sviluppo sostenibile (al quinto punto) ha inserito un focus sulle disparità di genere. Sperando che insieme, uomini e donne possano lavorare per un mondo più sostenibile. Riuscirci sarà una delle sfide per il futuro di tutti.|2025-11-25|https://www.repubblica.it/green-and-blue/2025/11/25/news/giornata_internazionale_donne_clima_e_disuguaglianza-425001591/
Ammettiamolo: non ci disturba affatto avere una funzionalità sul cellulare che leviga l'incarnato, facendoci apparire più giovani e luminosi, tanto che chiudiamo un occhio sull'artificiosità della luce marmorea che produce sui nostri volti. In fondo i social, come i romanzi, si basano su un patto narrativo: l'osservatore, come il lettore, è consapevole dell'artificio, e accettandolo partecipa al gioco senza sentirsi tradito. Ma che succede se non c'è consapevolezza, né consenso? Se i filtri di bellezza vengono applicati a nostra insaputa? Negli ultimi mesi, YouTube sta facendo un esperimento un po' sinistro e non molto fruttuoso. Se ne sono accorti alcuni utenti tra cui Rick Beato, un creator che parla di musica a milioni di persone: il suo volto, nei video postati, aveva qualcosa di orrorifico. Era fuori posto, levigato in alcuni punti e marcato in altri. I miei capelli mi parevano diversi, e più mi guardavo più mi sembrava di avere il viso truccato . La stranezza era visibile ma non ovvia, tanto che per un po' si era chiesto se non se la stesse immaginando. Proprio questo, direbbe Freud, era perturbante: il limbo tra la familiarità e qualcos'altro che non si riesce a identificare. Fatto sta che Beato non se lo stava immaginando, e nemmeno Rhett Shull, altro youtuber musicale. Nei suoi ultimi post ha notato gli stessi strani artefatti, infuriandosi, per il timore comprensibile di perdere la fiducia dei follower. Questo perché l'autenticità è il collante del rapporto tra creator e utenti, e ciò su cui si basa il senso di affidabilità di un brand (intendendo con questo termine la persona pubblica che, brandizzando le proprie caratteristiche, crea i cosiddetti contenuti). Le vittime di questo livellamento non consensuale dei volti non sono state solo due. Negli ultimi mesi, YouTube ha segretamente sperimentato l'utilizzato dell'Ai per modificare i video di vari utenti, con qualche effetto collaterale. Prestando molta attenzione alle orecchie, per esempio, si nota che sono un po' deformate. Cambiamenti minimi, quasi invisibili, ma sufficienti a destare sospetti. artwork di Greg Conraux/Foto Gallery Stock / artwork di Greg Conraux/Foto Gallery Stock Solo dopo che Shull ha postato una video-denuncia diventata virale, YouTube si è sentita costretta a dare spiegazioni. In un post su X, il responsabile editoriale Rene Ritchie scrive: Stiamo conducendo test su alcuni shorts, utilizzando la tradizionale tecnologia di apprendimento automatico per renderli nitidi, eliminare il rumore di fondo e migliorare la chiarezza durante l'elaborazione (simile a ciò che fa uno smartphone quando si registra un video) . La dichiarazione è problematica su diversi fronti. Primo tra tutti, quello del consenso. Non è etico che il miglioramento della qualità applichi una modifica estetica delle persone senza informarle. Quindi, bisogna anche capire cosa abbia a che vedere la regolarità e la giovinezza di un volto con la qualità . Siamo ormai trattati alla stregua di paesaggi? I nostri volti sono solo sfondi impersonali, catalogati e manipolati per garantire un effetto di piacevolezza ed eliminare ogni segno di vecchiaia? Samuel Woolley, professore di Disinformazione all'Università di Pittsburgh, sostiene che la scelta delle parole da parte di YouTube sia un depistaggio. Credo che l'uso del termine apprendimento automatico sia un tentativo di nascondere il fatto che hanno utilizzato l'Ai, a causa delle preoccupazioni che circondano questa tecnologia. L'apprendimento automatico è, infatti, un sotto-campo dell'intelligenza artificiale , afferma. Stanno addestrando l'audience a percepire l'Ai come la norma , commenta un utente, e un altro: Non riescono a far apparire l'Ai reale, allora fanno apparire la realtà come l'Ai . Una cosa è certa: l'intelligenza artificiale continua ad aggiungere filtri e passaggi tra noi e le informazioni che consumiamo quotidianamente, spesso in modi subdoli che creano turbamenti percettivi ed esistenziali. La tendenza riguarda ogni ambito: una porzione sempre più ampia della realtà viene pre-elaborata dall'Ai prima di arrivare ai nostri schermi. Una parte fondamentale dell'universo dei social è da sempre dedicata a promuovere idee su come si dovrebbe essere , dice a d Timothy Koskie, ricercatore su questi temi all'Università di Sydney. Se i lineamenti perfetti e le vite idilliache degli influencer sono frutto di un'elaborata o sottile finzione, i loro follower potrebbero credere in vite che non esistono e che forse non sono nemmeno possibili, come accade con le immagini ritoccate, ritagliate e distorte. Sebbene molte personalità online si oppongano a questo tipo di filtri, le piattaforme hanno ora dimostrato di essere felici di contribuire alla finzione. I nuovi strumenti basati sull'Ai hanno reso tutto questo ancora più facile e, in alcuni casi, più efficace . Cosa accadrà al nostro rapporto, già alienato e distorto, con il mondo? La risposta, come spesso accade, arriva da Black Mirror, la serie tv britannica che con le sue distopie tecnologiche ha anticipato diverse volte i trend della società. Nel terzo episodio della settima serie, Hotel Reverie, un'attrice rimane intrappolata nel remake di un vecchio film: il film in sé è una realtà alternativa popolata da personaggi Ai, a cui l'attrice partecipa anche emotivamente, finché un guasto non le rende possibile uscire, ma un innamoramento le rende difficile volerlo fare. Non rischiamo proprio questo? Di rimanere intrappolati in una realtà fittizia, che muta senza che ce ne accorgiamo e sfuma sempre più il confine tra organico e digitale? Aspettiamo la prossima stagione di Black Mirror, o il prossimo strafalcione di YouTube, per scoprirlo.|2025-11-25|https://d.repubblica.it/culture/2025/11/24/news/un_filtro_all_improvviso_se_youtube_ci_rende_piu_belli_a_nostra_insaputa-425001675/
Ho un amico bipolare. Affetto da disturbo bipolare, si deve correttamente dire. Ho molti amici bipolari, in verità, ma solo uno ha parlato di sé – generosamente, umilmente, a tratti ironicamente senza mai perdere la serietà – in un racconto autobiografico in cui mette a nudo sé stesso e la sua malattia. È sorprendente, davvero, come agli incontri in cui partecipa si affollino centinaia di persone che arrivano nel freddo, nel traffico, nel disagio della distanza da casa a destinazione. Potrebbero seguire gli incontri in rete. Invece arrivano. Premono per entrare. Fanno la fila. Stanno in silenzio ad ascoltare. Aspettano il turno delle domande e ne fanno, tante, il tempo dell'incontro era di un'ora e diventano due. Si fa tardi, restano. C'ero, in una di queste occasioni, mai avevo visto una simile folla se non per nomi celebri consacrati in tv. Mai per uno sconosciuto, intendo, e invece. Ho molti amici bipolari, e non è vero che solo questo di cui sto per dirvi ne parla. C'è anche una ragazzina, ha 19 anni, tiene un blog. Quindi mi sono detta guarda, che bella storia: nonni e nipoti, generazioni che ne saltano una, sono capaci di dare un nome alla Cosa. Con dignità, con semplicità, con sincerità. Non c'è niente che attragga le persone, che le chiami ad esserci, quanto le storie che parlano di salute, di malattia, di cura: dev'essere di certo perché è qualcosa che riguarda tutti, e insieme perché è qualcosa per cui non c'è un posto, tutti si vergognano del disagio mentale ma vorrebbero smettere. Di vergognarsi. Perché siamo tutti danneggiati, da qualche parte: abbiamo tutti un guasto, una ferita. Siamo tutti educati a non mostrarla. Abbiamo tutti un po' paura, un po' pudore. Il mio amico si chiama Fabio Macaluso. È un formidabile avvocato di affari, è stato un alto dirigente di alcune tra le maggiori aziende italiane, celebrato e temuto, è stato docente nelle grandi università, ha scritto importanti saggi, è stato conteso dai cercatori di teste , quelli che si contendono i migliori talenti per far soldi, tanti soldi, più soldi. Il suo libro si intitola Volevo un tè al limone. La mia vita da bipolare. Lo pubblica Marsilio. Un giorno, in un reparto psichiatrico, un infermiere o un inserviente gli chiese cosa vorresti, magari un tè? Lui disse sì. E come lo vorresti? Verde, allo zenzero, al limone? Lo vorrei al limone, rispose lui confidando nella gentilezza dell'interlocutore. Ma vai al diavolo, rispose quello. Disse peggio di così. Lo canzonava. Lo derideva. Un paziente psichiatrico, uno a cui stai per fare l'elettroshock, non è più un essere umano che possa avere un semplice desiderio, un desiderio come una tazza di tè. Era una presa in giro, quella domanda. Dunque tu sei stato e ancora sei dentro di te, sei e resti chi eri quando ti sei ammalato. In questo caso, nel caso di Fabio Macaluso, un grande avvocato. Ma invece no, non sei più una persona: ora sei un caso, un numero. Sei niente. È bello, questo libro. È lieve e tragico, ironico, divertente e illuminante: tutti possiamo cadere. Tutti possiamo all'improvviso, da un giorno all'altro, diventare pazienti. Dunque numeri dunque nessuno, più niente. Ma no, invece. Guardate, leggete: no, siamo sempre noi. Succede, la mente inciampa, succede.|2025-11-25|https://d.repubblica.it/rubriche/casamatta/2025/11/25/news/concita_de_gregorio_siamo_tutti_danneggiati_abbiamo_un_guasto_una_ferita-425001650/
