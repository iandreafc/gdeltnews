Text|Date|URL
La stagione del sogno è iniziata. Nessun periodo dell'anno come il Natale affascina i bambini, portandoli per mano attraverso immagini ed emozioni che ben poco hanno a che fare con la frenesia consumistica di noi adulti, stressati da regali e cenoni. Negli occhi e nella mente dei più piccoli il Natale è l'incanto di tutto ciò che può essere immaginato, una realtà impalpabile ma per loro credibile fatta di elfi, slitte che volano, animali che parlano e ogni sorta di meraviglia. Una magia alla quale loro credono, perché nel loro mondo tutto è – per fortuna – ancora possibile. I parchi di divertimento, ormai delle vere e proprie città in miniatura dove la tecnologia si mette al servizio dell'immaginazione, da qui alla Befana accolgono le famiglie allestendo spettacoli a tema e rivisitando molte attrazioni in chiave natalizia. Vediamo quali sono le novità di quest'anno. Gran Galà d'Inverno a Leolandia Leolandia – a Brembate, in provincia di Bergamo in Lombardia – ha aperto il sipario sul Natale già da novembre, puntando sugli spettacoli con due produzioni inedite. La prima è il Gran Galà d'Inverno, show in stile Broadway con un cast di 25 artisti fra ballerini, cantanti e un ospite speciale. Adatto a tutte le età, lo show ha coreografie sorprendenti ed effetti speciali. La seconda novità è il racconto teatrale Il Regno del Natale Incantato. Natale a Leolandia / Natale a Leolandia Babbo Natale aspetterà i più piccoli nella sua baita per scattare una foto ricordo e ricevere le loro letterine, e ci sarà l'immancabile laboratorio del Truccabimbi. Si potrà anche pattinare su ghiaccio nella nuova pista allestita sotto lo sguardo protettivo del drago Argo, per poi rifocillarsi con waffle, crepes, biscotti e una cioccolata calda rossa al gusto di pandoro. Per cantare e ballare, il parco propone Canzoni sotto l'Albero, medley in compagnia di Leo, Mia e tutti i personaggi di Leolandia, senza dimenticare la Parata del Natale Incantato con tutti i personaggi dei cartoni, da Masha e Orso, ai Superpigiamini, passando per Bing e Flop, Bluey e Bingo, Ladybug e Chat Noir. Gigantesco l'albero di Natale del parco, alto più di 20 metri. Per tutto il periodo natalizio Leolandia offre 3 ingressi al prezzo di 1, i primi due da utilizzare entro il 6/1 e il terzo in un giorno a scelta della stagione 2026 entro il 30 aprile. Per chi cerca un'idea regalo, sul sito del parco sono disponibili offerte speciali per regalare ingressi singoli o abbonamenti a parenti o amici. Maghi e slitte in festa al Gardaland Magic Winter A Gardaland – tra i comuni di Castelnuovo del Garda e Lazise, in provincia di Verona, Veneto – il Natale va in scena dal 6 dicembre al 6 gennaio 2026 e quest'anno, per la prima volta sul palco del Gardaland Theatre, la stagione invernale sarà inaugurata da Supermagic, premiato dalla Fédération Internationale des Sociétés Magiques come Miglior Spettacolo di Magia. Un evento unico, con sei appuntamenti dal 5 all'8 dicembre, accessibili con biglietto dedicato e artisti provenienti da Italia, Spagna, Germania, Corea del Sud, Finlandia e Olanda. L'esordio è previsto venerdì 5 dicembre con un'esclusiva anteprima serale a parco chiuso (21–23), seguita da due spettacoli al giorno il 6 e 7 dicembre (17 e 21) e dal gran finale lunedì 8 dicembre alle 17. Gardaland, giostra Mammut / Gardaland, giostra Mammut Dal 6 dicembre, poi, ricco calendario grazie a Slitte in festa e Turbo Ice, esperienze che trasformano la guida in un'avventura reale, e spettacoli live che quest'anno rendono omaggio alle origini del parco e chiudono un anno speciale, quello del 50° anniversario. Immancabile l'incontro con Babbo Natale nella sua baita, tra doni e elfi, e per tutto dicembre Gardaland Sea Life Aquarium proporrà attività di edutainment a tema natalizio, interattive e pensate per coinvolgere visitatori di ogni età. Il Natale circense di Fiabilandia A Natale il parco di Fiabilandia – a Rivazzurra, a poca distanza dalla strada statale Adriatica tra Rimini e Riccione, Emilia-Romagna – si trasforma fra attrazioni, spettacoli e animazioni a tema Natalizio. Aperto tutte le domeniche di dicembre, compreso l'8 e tutti i giorni dal 26 fino al 6 gennaio dalle 11 alle 17, Fiabilandia accoglierà a ingresso libero, con attrazioni e spettacoli a pagamento. Il 31 dicembre, poi, gran Veglione di Capodanno su prenotazione: il parco aprirà alle 21:30 fino a tarda notte (senza le attrazioni in funzione), con buffet dolce e salato compreso di cotechino, lenticchie e dolce; verranno inoltre distribuiti panettone, spumante e cotillons. Seguirà alle 23 lo spettacolo Christmas Circus e dalla mezzanotte brindisi con tutti gli artisti del Christmas Circus. A chiudere, musica e balli con DJ set. Le luci del Christmas Village di Acquaworld Acquaworld, l'unico parco acquatico e benessere indoor e outdoor d'Italia aperto tutto l'anno, dal 21 novembre al 6 gennaio 2026 si trasforma in un Christmas Village acquatico. Cuore luminoso del villaggio l'area benessere, un'oasi di luce e calore dove migliaia di luci a filo d'acqua danzeranno sui riflessi delle vasche idromassaggio e delle piscine riscaldate a 31° centigradi. Tra saune avvolte da bagliori dorati, decorazioni scintillanti e giochi di luce che disegnano l'acqua. Acquaworld in versione natalizia / Acquaworld in versione natalizia A rendere l'atmosfera ancora più incantata, oltre 10 chilometri di luminarie, alberi di Natale alti fino a 5 metri e scenografie che trasformeranno Acquaworld in uno spettacolo visivo e sensoriale. I più piccoli si divertiranno tra scivoli e giochi d'acqua, e gli adulti potranno vivere momenti di puro relax e stupore. Venerdì 20 dicembre Acquaworld ospiterà inoltre lo speciale Schiuma Party di Natale , evento dedicato ai ragazzi. Biglietti e abbonamenti disponibili sul sito. In slitta con Babbo Natale a Cinecittà World Fino al 6 gennaio il Parco divertimenti del Cinema e della TV di Roma diventa un magico set cinematografico. L'esperienza a Cinecittà World inizia sulla Christmas Street, scintillante New York anni '20 vestita a tema fra luci, carrozze e pacchi regalo giganti, dove gli ospiti vengono avvolti da un'atmosfera fatta di attrazioni, inediti spettacoli dal vivo e novità come la pista di pattinaggio e una nevicata di Natale. Ci sarà poi il Christmas Show, spettacolo che accenderà il Parco sulle note delle più amate colonne sonore natalizie, insieme ai personaggi simbolo del periodo. Grandi novità anche per la Casa di Babbo Natale, perché Santa Claus ha traslocato in un luogo ancora più grande e magico ed è pronto ad accogliere i piccoli ospiti nel suo caldo e accogliente salotto. Per completare l'esperienza, il viaggio su I-Fly, la montagna russa virtuale che trasporterà gli ospiti sulla sua slitta, sfrecciando in volo per consegnare i doni in tutto il mondo. Il nuovo spettacolo La notte che cambiò il Natale è invece la storia del Maestro Fiocco, un burbero giocattolaio che, grazie a un incontro speciale, riscopre la magia del Natale e torna a donare sorrisi ai bambini, celebrando i valori più autentici delle feste. Tra le vie del Far West, invece, arriverà l'inedito Elf Express – Lettere dal West , show in cui gli elfi postini devono consegnare tutte le letterine in tempo per la Vigilia, tra colpi di scena e risate. Attenzione, però: tra le vie del Parco si aggira anche il dispettoso Grinch, riuscirà a resistere alla magia del Natale? Il 31 dicembre dalle 18 fino alle prime luci del nuovo anno, Cinecittà World diventerà infine un enorme villaggio del divertimento, con 40 attrazioni aperte fino a notte tra spettacoli dal vivo, concerti, dj set, discoteche, cene, cenoni e dinner show, e la mezzanotte con i fuochi d'artificio. A chiudere, il 6 gennaio, arriverà la Befana con dolci e sorprese. A MagicLand, tra bolle giganti, trenini e gonfiabili A MagicLand, il parco divertimenti più grande del Centro-Sud Italia, dall'8 novembre al 6 gennaio 2026 torna Magic Christmas. Per l'occasione il parco di Valmontone, nella Città metropolitana di Roma, accoglierà i visitatori con un maestoso albero di Natale, invitandoli a immergersi in un mondo fatto di percorsi a tema che troveranno il loro culmine nel Castello di Babbo Natale. Accanto alle attrazioni più amate, novità come La Fabbrica delle Bollallegre, percorso teatrale e interattivo basato sul segreto della Magisfera, il cielo dove brillano i desideri di tutti i bambini del mondo e dove fluttuano le straordinarie Bollallegre, bolle speciali, grandi, enormi, multiformi e colorate, in grado di portare felicità ovunque volino. Il divertimento prosegue con Magic Winter, nuova area gonfiabili dove i più piccoli potranno scatenarsi scivolando dalla grande casa innevata o percorrendo i vagoni del treno di Babbo Natale. Notevole anche il Regno AdvenTour, percorso che accompagnerà i visitatori attraverso ventiquattro tappe, come in un calendario dell'Avvento. Infine, a grande richiesta e in versione rinnovata, Lucy e il Mistero della Magia Perduta , il musical natalizio estratto dall'omonimo libro scritto da Giorgio Onorato Aquilani. Al Gran Teatro Alberto Sordi, i visitatori potranno assistere gratuitamente allo spettacolo e lasciarsi trasportare dalla storia di Lucy, stella dei desideri che intraprende un viaggio insieme ai suoi amici per ritrovare la forza della magia. Le sorprese nel Cosmo Academy Planetarium, il più grande planetario d'Europa, dove sarà possibile ammirare Aurora: Lights of Wonder , spettacolare video VR e fulldome in tempo reale 4K x 4K dell'aurora boreale. Ogni giornata sarà animata da parate, spettacoli itineranti e momenti musicali e le strade del parco prenderanno vita con la Christmas Parade, che vedrà sfilare la Casa di Marzapane ambulante, la mascotte Gattobaleno e i personaggi del Regno di Babbo Natale. Ad accompagnare gli ospiti anche i medley delle canzoni natalizie sul palco centrale in Main Street e sul nuovo palco nella piazza del Castello di Babbo Natale. MagicLand / MagicLand A completare l'esperienza, il trenino Magic Christmas Express e i mercatini di Natale, dove gustare dolci e specialità di street food. In tutti i ristoranti del parco sarà disponibile il menù Christmas, pensato per i più piccoli e accompagnato da una sorpresa. In occasione di Magic Christmas il biglietto di ingresso a MagicLand per gli adulti avrà un costo ridotto di 14,90 euro online e a partire da 19,90 euro in cassa, mentre tutti i bambini pagheranno 6,90 euro online e 14,90 euro in cassa (dai 90 ai 140 cm di altezza; l'ingresso è gratuito sotto i 90 cm). Il biglietto comprende l'accesso a tutte le attrazioni del parco, al giro sul trenino Magic Christmas Express, a tutti i percorsi natalizi, alla nuova area gonfiabili Magic Winter, alla proiezione del film Aurora: Lights of Wonder all'interno del Cosmo Academy Planetarium e al musical Lucy e il Mistero della Magia Perduta al Gran Teatro Alberto Sordi.|2025-11-25|https://www.repubblica.it/viaggi/2025/11/25/news/spettacoli_di_danza_e_di_magia_villaggi_degli_elfi_il_natale_incantato_dei_parchi_divertimento-425001464/
