Text|Date|URL
La desertificazione è un fenomeno causato dall'azione antropica che minaccia paesi e aree fino a pochi anni fa, del tutto insospettabili. Dalla Norvegia, la startup Desert Control, (il nome dice tutto) ha brevettato una tecnologia innovativa che riesce a rendere fertili anche i terreni più aridi, grazie ad un mix di argilla e acqua, che in qualche modo si ispira all'antico Egitto. Perché? Gli egiziani proprio grazie al sapiente uso dell'argilla proveniente dal fiume Nilo hanno reso fertile quell'area del Paese. Un'innovazione raccontata dai libri di storia, che probabilmente ha ispirato anche l'ingegnere norvegese Kristian P. Olesen, founder di Desert Control, l'azienda che ha inventato il metodo LNC, acronimo di Liquid Natural Clay. Ma prima di entrare nel dettaglio dell'innovazione,facciamo un passo di lato per capire la portata potenzialmente rivoluzionaria dell'argilla liquida. Gli ultimi dati diffusi dal Wwf indicano che il degrado del suolo e la siccità causati dall'uomo interessano circa 1,6 miliardi di ettari in tutto il mondo. E le ripercussioni dirette coinvolgono almeno 3,2 miliardi di persone. Un allarme cresciuto in silenzio, che riguarda ora anche Europa, Italia inclusa. Lo scorso maggio, oltre il 40% dell'Europa risultava colpita da qualche forma di siccità, tra cui regioni insospettabili ritenute immuni. Quali? Irlanda, Francia settentrionale, Benelux, diverse regioni della Germania, alcune zone delle pendici settentrionali delle Alpi, le isole del Mediterraneo sud-orientale, solo per fare alcuni esempi. Ma la lista è lunga. In Italia, secondo i dati Ispra del 2022, la disponibilità d'acqua si è ridotta del 19% nell'ultimo trentennio rispetto al precedente, mentre sono aumentati i consumi su molti settori. I periodi di siccità non sono solo il risultato di una combinazione di variabilità climatica naturale, ma sintomo di un cambiamento climatico indotto dalle attività umane: dall'uso dei combustibili fossili alla deforestazione e al degrado del suolo, fino alla cattiva gestione delle risorse idriche e del territorio. Secondo gli attuali modelli climatici i fenomeni di siccità saranno sempre più frequenti e gravi in futuro. I deserti naturali, formatisi nel corso di millenni, occupano il 6,4% delle terre emerse, macostituiscono un ecosistema di grandissimo valore caratterizzato da paesaggi e forme di vita adattate a condizioni estreme. La desertificazione quindi, non interessa i deserti, ma piuttosto il rischio di un progressivo degrado delle aree coltivabili, che può determinare perdita di biodiversità e rappresenta una delle minacce ambientali più pressanti del nostro secolo, mettendo a rischio la sicurezza alimentare. La caratteristica fondamentale di questi terreni è la composizione sabbiosa, che impedisce la ritenzione di acqua e nutrienti. I terreni sabbiosi, infatti, sono costituiti da particelle di grandi dimensioni che creano ampi spazi porosi. Questa struttura consente un rapido drenaggio dell'acqua - e dei preziosi fertilizzanti - al di sotto della zona in cui arrivano le radici delle piante che non riescono ad intercettare l'acqua. Il risultato è un duplice spreco: si consuma molta più acqua per l'irrigazione e la salute del suolo peggiora, portando a basse rese e all'abbandono dei campi. Di fronte al problema della desertificazione, la startup norvegese Desert Control ha sviluppato e brevettato una tecnologia chiamata Liquid Natural Clay (LNC), ovvero argilla naturale liquida formulata per essere applicata facilmente al suolo, anche attraverso i sistemi di irrigazione esistenti. La vera innovazione della startup è l'aver creato un sistema in grado di agire a livello nanometrico. Come? Le nanoparticelle di argilla contenute in LNC vengono veicolate in profondità nel terreno. Una volta in posizione, si legano saldamente alle particelle di sabbia. Questo legame chimico e fisico trasforma la struttura del suolo; l'argilla colma gli spazi porosi eccessivi tipici della sabbia, creando una matrice strutturale più fine e coesa. Quando viene applicato al terreno, questo trattamento modifica il comportamento della sabbia, che diventa improvvisamente capace di trattenere fino al 50% di acqua in più, ma anche di trattenere i nutrienti, favorire la vita microbica e stabilizzare le colture nelle prime fasi di crescita. Un terreno più arido, diventa soffice, quindi più fertile nell'arco di poche ore. Il trattamento di Desert Control con LNC, che ha richiesto un periodo di ricerca e sviluppo lungo 15 anni, è stato già testato in applicazioni agricole su meloni e broccoli, di inverdimento urbano e sui terreni da golf negli Stati Uniti, mostrando dei miglioramenti molto importanti e con un grande risparmio idrico. Difatti, anche negli Emirati Arabi Uniti, dove il deserto rende la coltivazione molto costosa c'è un grande interesse verso la nanoargilla. Ovviamente, la ricetta deve essere adattata ad ogni esigenza, come evidenzia l'ingegnere norvegese Kristian P. Olesen che ha fondato l'azienda, secondo il quale ogni terreno deve essere analizzato per comprendere il giusto mix di argilla da veicolare nel terreno. Ora, se i risultati delle rese e del risparmio idrico su larga scala saranno replicabili, il trattamento creato da Desert Controlo potrebbe trasformare le dinamiche economiche e ambientali dell'agricoltura globale.|2025-11-25|https://www.repubblica.it/green-and-blue/2025/11/25/news/desert_control_startup_norvegia-425001575/
Ogni anno La Liste arriva senza fanfare, ma con la forza dei numeri: una metaclassifica che mette insieme guide, recensioni professionali e milioni di opinioni online per raccontare dove sta andando la gastronomia mondiale. L'Italia nell'anno in cui si decide se la sua Cucina diventerà Patrimonio dell'Unesco c'è. E brilla in cima a ogni classifica. Molti ristoranti italiani compaiono tra i punteggi più alti. E se Da Vittorio è tra i primi 10 ristoranti al mondo secondo La Liste, il nostro Paese tiene alta la bandiera anche tra classifica effettiva, con oltre 30 ristoranti con più di 90 punti, e premi speciali. Tra i protagonisti assoluti dell'edizione spicca Da Vittorio, Brusaporto, presente sia nella Top 10 sia tra gli Award dalla piattaforma. A loro il Pastry Chef Award Selezione internazionale. Una conferma di quanto la famiglia Cerea continui a rappresentare un punto di riferimento internazionale. Con la mia famiglia , ha dichiarato Chicco Cerea, siamo veramente orgogliosi di essere stati inseriti questo empireo della ristorazione. La nostra cucina è gioia, condivisione e qualità e il fatto che tutto ciò sia stato riconosciuto in un anno così importante per la cucina italiana, che potrebbe diventare patrimonio Unesco il 10 dicembre, ha ancora più valore. Un grandissimo ringraziamento a tutto il team de la Liste! . Gli altri 9 ristoranti premiati con il punteggio parimerito di 99.5, riservato ai migliori al mondo sono: Guy Savoy (Parigi, Svizzera), Schwarzwaldstube (Baiersbronn, Germania), Luna King Heen (Hong Kong), Le Bernardin (New York), Cheval Blanc by Peter Kong (Basilea, Svizzera), Matsukawa (Minato-ku, Giappone), Single Thread (Healdsburg, Stati Uniti d'America), Martín Berasategui (Lasarte-Oria, Spagna), Robuchin au Dôme (Macao). Sul fronte dei riconoscimenti speciali, l'Italia non si limita a comparire: emerge. A Modena, Jessica Rosval conquista non uno ma due premi, diventando uno dei volti più visibili di questa edizione. Con Al Gatto Verde viene indicata come uno dei Talent of the Year, mentre con Roots ottiene anche il Community Spirit Award, un riconoscimento che premia l'impatto sociale e il lavoro sul territorio, elemento sempre più centrale nel racconto gastronomico contemporaneo. Accanto a lei, un altro nome italiano di peso: Davide Comaschi, premiato come Pastry Talent of the Year per Da Vittorio. Daniel Boulud in una foto di qualche anno fa / Daniel Boulud in una foto di qualche anno fa Il quadro internazionale costruito da La Liste attraverso gli Special Awards è ampio e variegato. Dalla figura iconica di Daniel Boulud, celebrato per il suo impatto sulla cucina contemporanea, alla classicità britannica di John Williams al Ritz di Londra, fino ai progetti che segnano nuovi territori gastronomici come l'Indonesia. C'è spazio per chi cambia le regole del gioco (Il Game Changer Award lo scorso anno era andato all'italiana La Langosteria, ndr), come Will Guidara a New York, e per chi spinge sulla ricerca e sull'innovazione, come Björn Frantzén e il gruppo Paradise. Messi insieme, questi premi raccontano un altro volto di La Liste: non solo numeri e punteggi aggregati, ma una narrazione che prova a individuare tendenze, visioni e protagonisti del momento. Se la classifica ordina, gli Special Awards interpretano, indicando chi sta guidando l'evoluzione della cucina mondiale e quali sensibilità – territoriali, sociali, tecniche – stanno diventando centrali. Se si guarda ai primi dieci ristoranti italiani presenti in classifica, emerge una fotografia interessante del Paese: grandi case della tradizione, ristorazione d'autore, reinterpretazioni contemporanee e presìdi territoriali convivono nello stesso spazio narrativo e valutativo. Una varietà che dialoga con la natura stessa di La Liste, che non nasce come giudizio unico ma come sintesi di oltre mille fonti ponderate per affidabilità e rilevanza. Una metaclassifica che vuole essere oggettiva, trasformando stelle, voti e recensioni in un unico punteggio. Osservare quali italiani emergono significa dunque anche leggere come il Paese viene percepito e raccontato all'estero, non solo cosa accade nelle sue cucine. I primi 30 ristoranti italiani al mondo secondo La Liste Da Vittorio, Brusaporto - 99,5 Atelier Moessmer Norbert Niederkofler, Brunico - 99 Le Calandre, Rubano - 99 Dal Pescatore, Runate - 98Villa Crespi, Orta San Giulio - 98 Osteria Francescana, Modena - 97,5 Quattro Passi, Erano - 97,5 Uliassi, Senigallia - 97,5 Piazza Duomo, Alba - 96,5 Casa Perbellini 12 Apostoli, Verona - 96 La Pergola, Roma - 95,5 Madonnina del Pescatore, Senigallia - 95,5 Enrico Bartolini al Mude, Milano - 95 Castel Fine Dining, Tirolo - 95 Reale, Castel di Sangro . 94,5 Il pagliaccio, Roma - 94,5 Lido 84, Gardone Riviera - 94 Antica Corona Reale, Cervere - 94 Dani Maison, Ischia - 94 Ciccio Sultano Duomo, Ragusa - 94 Enoteca Pinchiorri, Firenze - 94 La Peca, Lonigo - 93 Seta, Milano - 92,5 L'Olivo, Anacapri - 92,5 La Rei Natura, Serralunga d'Alba - 92,5 D'O, San Pietro all'Olmo - 92 Torre del Saracino, Vico Equense - 92 Arnolfo, Colle Val d'Elsa - 92 Casa Vissani, Baschi - 91,5 Il piccolo principe, Viareggio - 91,5|2025-11-25|https://www.repubblica.it/il-gusto/2025/11/25/news/da_vittorio_miglior_ristorante_italiano_al_mondo_secondo_la_liste-425003434/
