Text|Date|URL
(Teleborsa) - Il Ministro dell'Istruzione e del Merito, Giuseppe Valditara, si è recato in visita al Cairo, dove ha incontrato il Primo Ministro egiziano Mostafa Madbouly e il Ministro dell'Istruzione Mohamed Abdel Latif, alla presenza dei Ministri dell'Agricoltura, delle Imprese Pubbliche e delle Risorse Idriche e dell'Irrigazione. Nel corso dell'incontro sono stati siglati i protocolli tra le autorità egiziane, 89 Scuole di Tecnologia Applicata e 5 ITS Academy italiani nei settori della meccatronica e mobilità sostenibile, della chimica, del tessile, della salute e dell'agroalimentare. La firma dà seguito al percorso avviato con il Memorandum firmato dal Ministro Valditara nel marzo 2024 e con le Lettere di Intenti sottoscritte nel febbraio 2025. Un passaggio che testimonia l'eccellente stato dei rapporti tra Italia e Egitto e imprime nuovo slancio alla cooperazione tra i due Paesi nel campo della formazione tecnica a beneficio delle imprese nell'ambito del Piano Mattei. Il Primo Ministro Madbouly ha ribadito che l'istruzione tecnica è la base di un'economia fondata sulla conoscenza, sottolineando l'eccellenza del modello italiano, e ha evidenziato che questo risultato segna solo l'inizio di una collaborazione ancora più ampia. Il Ministro Latif ha sottolineato come questi accordi rappresentino ponti di cooperazione culturale ed economica, fondati sullo scambio di esperienze, sull'aggiornamento dei curricoli e sulla qualificazione dei percorsi tecnici secondo i più elevati standard internazionali che il modello formativo italiano garantisce. È un passo decisivo per rafforzare la cooperazione educativa tra Italia ed Egitto. Investire nell'istruzione tecnica e professionale significa sostenere lo sviluppo economico e sociale, puntando su percorsi fortemente integrati con il mondo produttivo, come il modello '4+2'. Abbiamo inoltre investito nell'Intelligenza Artificiale e intendiamo creare un gruppo di lavoro dedicato alle buone pratiche e alle competenze trasversali , ha dichiarato il Ministro Valditara. L'apertura di ITS in Egitto permetterà di coinvolgere le imprese e di formare competenze fondamentali sia per lo sviluppo locale sia per rispondere ai fabbisogni professionali italiani. L'estensione dell'insegnamento dell'italiano alle scuole medie, e non più solo alle superiori, insieme ai risultati raggiunti nella formazione dei docenti egiziani, dimostra che stiamo procedendo nella direzione giusta , ha aggiunto Valditara. Tutti i Ministri presenti hanno espresso un forte apprezzamento per il modello italiano del 4+2, riconosciuto come particolarmente efficace nell'integrazione tra scuola e impresa, chiedendo all'Italia di esportare non solo l'esperienza degli ITS Academy, ma anche quella delle scuole tecniche e professionali. All'Istituto Salesiano Don Bosco , il Ministro Valditara ha anche consegnato gli attestati a trenta docenti egiziani di lingua italiana che hanno completato il corso di formazione promosso dal Ministero e ha premiato gli studenti più meritevoli, confermando il ruolo centrale della scuola italiana al Cairo come punto di riferimento capace di unire tradizione e innovazione.|2025-11-25|https://finanza.repubblica.it/News/2025/11/25/valditara_in_egitto_%E2%80%9Crafforziamo_la_cooperazione_educativa_tra_italia_e_egitto%E2%80%9D-193/
17:10 Per Ilaria, per tutte , maxi scritta su scale rettorato Sapienza Per Ilaria, per tutte : questa la maxi scritta in vernice viola comparsa sulle scale del rettorato della Sapienza. Sotto la statua della Minerva, alla prima università di Roma, il collettivo Zaum e il progetto Athena hanno chiamato a raccolta studenti e studentesse nella Giornata internazionale per l'eliminazione della violenza sulle donne per chiedere che l'università di riaprire i Cav e che si occupi di sradicare il patriarcato. Accanto all'ingresso, anche manifesti che ritraggono un'università a Gaza. Fumogeni con i colori della lotta transfemminista, bandiere della Palestina e il coro bruciamo tutto stanno accompagnando un corteo spontaneo dentro la Sapienza, anche all'interno di alcune facoltà, aperto dallo striscione Disarmiamo il patriarcato, blocchiamo tutto . Dipinte di viola anche le sedute all'ingresso della facoltà, per dire non bastano le vostre panchine rosse . E a Lettere le scritte: ci vogliamo vive e sapienza transfemminista . Anche cori contro la ministra Eugenia Roccella, dopo le sue recenti dichiarazioni: Come donna devo festeggiare se non mi ammazzano? . 17:00 Massini: 'Uso della lingua italiana è maschilista, serve rivoluzione' Noi continuiamo a usare parole che ci raccontano per quello che siamo. Fondamentalmente dei maschilisti e dei profondi sostenitori del patriarcato. Speriamo che ci sia un'insurrezione, anzi una rivoluzione . Così Stefano Massini, ha chiuso il suo intervento all'iniziativa 'Un minuto di rumore' promossa dai quotidiani del gruppo Monrif a Firenze in occasione della Giornata internazionale per l'eliminazione della violenza contro le donne. Davanti a studenti e studentesse, l'attore e drammaturgo fiorentino si è soffermato sull'uso della lingua che usi ogni giorno e che contiene cose di cui non ti rendi conto . A partire dall'articolo prima del cognome con cui si marca una differenza. Sei tenuto a metterlo soltanto alle donne, la Funaro, la Pini , riferendosi alla sindaca di Firenze e alla direttrice di Qn. Come dire che c'è un'eccezione, c'è una cosa che non torna . E, ancora, il genere delle parole: Se in una stanza ci sono venti donne diciamo che sono entrate. Ma se accanto a loro arrivo, io ecco che 'siamo entrati'. Basto io e su 20 vinco, perché va al maschile. Vince l'uomo. Se non ci ribelliamo ogni giorno vince l'uomo . Quindi matrimonio, una parola tremenda, che in latino è 'mater munus', il dovere della donna che era essere madre. Il matrimonio indica nella lingua italiana quel momento in cui comincia il compito della donna, che era mettere al mondo i figli. Il patrimonio era invece il compito del padre, metterci i soldi. E noi continuiamo oggi a dire patrimonio e matrimonio . Quando una donna si sposa - prosegue Massini - noi diciamo una frase tremenda della quale non abbiamo alcuna forma di scandalo, anzi ci ridiamo sopra, 'auguri e figli maschi' . Questo, spiega, significa vogliamo che tu non metta al mondo una femmina. E noi ridiamo. La vera rivoluzione sarà quando usciremo da queste manifestazioni con un atteggiamento di scandalo che porterà le donne a dire quando ascoltano 'auguri e figli maschi', 'vattene a...' . 24 Novembre 2025 16:40 Roccella: quest'anno i femminicidi in lieve ma significativo calo Quella contro la violenza sulle donne è una battaglia di tutti, perché è una battaglia di libertà . Lo afferma la ministra per la Famiglia, la Natalità e le Pari Opportunità Eugenia Roccella in un post su Facebook. Il governo Meloni ne ha fatto fin dal primo giorno - aggiunge - una propria priorità, varando leggi che hanno portato anche l'Onu a definire l'Italia un modello per le altre Nazioni, aumentando i fondi per i centri e violenza e le case rifugio, potenziando e rendendo strutturali le misure di sostegno economico alle vittime, aiutandole nel reinserimento lavorativo, lavorando sulla formazione degli operatori e sulla sensibilizzazione delle giovani generazioni. Quest'anno i femminicidi sono in lieve ma significativo calo: non certo un punto di arrivo ma un importante punto di partenza per continuare a lavorare lungo la strada intrapresa. Perché ogni donna uccisa è una vittima di troppo, ma ogni donna salvata è una ragione per andare avanti . 15:52 Ddl stupro: opposizioni abbandonano i lavori della Commissione Le opposizioni hanno abbandonato la commissione Giustizia del Senato che ha avviato l'esame del disegno di legge sulla violenza sessuale, che contiene la norma sul consenso delle donne frutto di un accordo bipartisan su input di Giorgia Meloni ed Elly Schlein. Protestano così contro la richiesta di un maggiore approfondimento sulla norma chiesto dalla Lega a cui si sono associati Fratelli d'Italia e Forza Italia chiedendo anche le audizioni. Le opposizioni avevano chiesto, già nella conferenza dei capigruppo, il voto direttamente in Aula oggi anche per far coincidere il voto con la giornata internazionale contro la violenza alle donne che cade oggi. E il presidente del Senato, Ignazio La Russa, si era associato. 15:31 Il centrodestra chiede audizioni, ira delle opposizioni Il centrodestra ha chiesto in commissione Giustizia al Senato un ciclo di audizioni sulla legge sulla violenza sessuale che prevede il consenso informato. Da qui la protesta delle opposizioni che hanno abbandonato i lavori della commissione. 14:56 Meloni: Avvilente l'odio sessista sui social, c'è tanto da fare È avvilente constatare come nel 2025 ci sia ancora chi consideri normale calpestare la dignità di una donna e farne oggetto di insulti sessisti e volgari, nascondendosi per di più dietro l'anonimato o una tastiera . Così la presidente del Consiglio Giorgia Meloni, in occasione della Giornata internazionale contro la violenza sulle donne, in rifermento alla violenza che corre sul web. Purtroppo, però, i casi non si limitano ai messaggi di odio e agli insulti nei confronti di donne note. Io, per prima, ne sono stata più volte vittima , ricorda la premier secondo la quale il problema è molto più vasto: basti pensare ai siti che pubblicano foto intime rubate di persone comuni o alle piattaforme che creano con l'intelligenza artificiale false immagini pornografiche, utilizzando i volti di donne reali . È un tema di cui ci siamo occupati nell'ambito della legge quadro sull'intelligenza artificiale, da poco approvata e che introduce un nuovo reato per punire chi arreca un danno ad una persona attraverso i cosiddetti deepfake, ovvero i contenuti generati o manipolati artificialmente per sembrare autentici. Ma, ovviamente, non abbiamo la presunzione che questo intervento possa essere risolutivo, perché quella del digitale rimane una sfida estremamente complessa, per tante ragioni: per la rapidità dei cambiamenti, la difficoltà di circoscrivere gli ambiti giuridici, la difficoltà di rintracciare i responsabili. C'è tanto lavoro da fare , conclude Meloni. 14:39 Genova, al via percorsi di educazione sessuo-affettiva alla materna Un percorso di educazione sessuo-affettiva alla materna. Partirà da quattro scuole per l'infanzia e da 300 bambini e bambine tra i 3 e i 5 anni. È promosso dal Comune di Genova con la collaborazione dei centri antiviolenza. La sperimentazione è stata presentata questa mattina a palazzo Tursi dalla sindaca Silvia Salis e dall'assessora alla Scuola Rita Bruzzone, nella giornata internazionale per l'eliminazione della violenza contro le donne. Il progetto partirà a gennaio 2026. 14:25 Meloni: Dialogo con Schlein? Mai mancato, no propaganda sulla violenza contro le donne Devo dire che su alcuni temi, a partire dall'impegno comune per combattere la violenza contro le donne, il dialogo e la collaborazione con l'opposizione non sono mai mancati . Così la presidente del Consiglio, Giorgia Meloni, in un'intervista rilasciata a LaPresse in occasione della Giornata nazionale contro la violenza sulle donne a proposito del recente accordo con la segretaria del Pd Elly Schlein sul principio del libero consenso. Voglio ricordare che siamo a ridosso dell'approvazione definitiva in Parlamento della proposta di legge del Governo per introdurre nell'ordinamento il reato autonomo di femminicidio, una rivoluzione giuridica e culturale che ci rende tra le prime Nazioni in Europa e nel mondo a percorrere questa strada , aggiunge, riconoscendo che se siamo arrivati a questo risultato, lo dobbiamo anche al sostegno e al contributo che tutte le forze politiche hanno assicurato durante l'iter parlamentare . Penso che questa non sia una materia sulla quale costruire propaganda , conclude però la premier. (ansa) 14:11 Ti taglio la testa , 55enne arrestato a Napoli per stalking Ti vengo a prendere con tutto il braccialetto e ti taglio la testa . Sono le parole, accompagnate da un gesto inequivocabile, che un 54enne ha rivolto alla ex moglie dopo averla seguita fino al luogo dove lavorava, nonostante lei l'avesse già denunciato. L'ennesimo episodio di violenza è accaduto al Vomero, quartiere bene di Napoli, e la scena è stata ripresa dalle telecamere di videosorveglianza. L'uomo, che è stato arrestato per stalking, era già stato denunciato per lo stesso motivo l'11 ottobre scorso: lei aveva deciso di lasciarlo e lui continuava a molestarla. Subito dopo la denuncia, è stato così attivato il codice rosso e disposta una vigilanza nei pressi dell'abitazione della vittima. La situazione è degenerata nella giornata di lunedì quando il 55enne si è presentato sul posto di lavoro della donna: le immagini di videosorveglianza hanno ripreso la scena in cui l'uomo discute animatamente con la 49enne e, soprattutto, la minaccia e fa il gesto di tagliarle la gola. Una conversazione che è stata registrata dalla sorella della vittima, che era al telefono con lei. Fortunatamente la donna riesce ad allontanarsi e a raggiungere la stazione dei carabinieri, dove racconta tutto: i militari l'accompagnano a casa mentre altri si mettono alla ricerca dell'uomo, rintracciato la sera nella sua abitazione. Nei suoi confronti sono scattati una nuova denuncia per atti persecutori e gli arresti domiciliari 14:08 Piantedosi: La violenza è una piaga che non può essere ignorata Il fenomeno della violenza contro le donne è una piaga sociale che non può essere ignorata. Un atto ignobile che ferisce non solo le vittime, ma anche il tessuto civile della nostra società. Ogni singola vita spezzata rappresenta un fallimento per la società e per le istituzioni. Dietro ciascun caso si nasconde un sistema di violenze fisiche, psicologiche ed economiche che spesso rimane sommerso, alimentato dal silenzio e dalla paura . Lo scrive su X il ministro dell'Interno Matteo Piantedosi. 14:06 In vacanza a Roma, picchia la moglie nel B&B: arrestato In vacanza nella Capitale, ha continuato ad accanirsi sulla moglie, picchiandola con calci e pugni. A rintracciare e arrestare un uomo originario della Sardegna, sono stati i carabinieri della Stazione Madonna del Riposo, intervenuti in un bed and breakfast in via Dandolo, a Trastevere, dopo la chiamata al 112 da parte della vittima. Ai militari la donna ha raccontato di aver subito violenza dal compagno per futili motivi. Sul posto anche un'ambulanza che ha portato la donna all'ospedale Santo Spirito. L'uomo, trovato nella stanza, è stato arrestato per maltrattamenti e portato nel carcere di Rebibbia, in attesa di convalida. La donna è stata dimessa con una prognosi di 21 giorni. 13:58 Stasera la facciata della Camera illuminata di arancione La Camera dei deputati aderisce alla campagna dell'Onu per la Giornata Internazionale per l'eliminazione della violenza contro le donne. Pertanto, la facciata di Montecitorio verrà illuminata dal colore arancione, con la proiezione della scritta Giornata Internazionale per l'eliminazione della violenza contro le donne dal tramonto di martedì 25 novembre all'una di mercoledì 26. 13:47 Vaticano: I femminicidi sono una questione gravissima da approfondire I femminicidi sono una questione gravissima . Parole del Prefetto del Dicastero per la Dottrina della Fede, il cardinale Victor Manuel Fernandez, nel corso della conferenza stampa di presentazione della Nota Una caro (Una sola carne), Elogio della monogamia. I femminicidio è una realtà e ha un nome e nel documento la troviamo descritta nelle sue radici e nelle sue cause: nella non appartenenza, nel non dominio dell'altro . È certamente un tema che dobbiamo ancora approfondire e sono grato che questo documento sia presentato proprio oggi, nella Giornata internazionale per l'eliminazione della violenza contro le donne , ha aggiunto Fernandez. 13:40 Unicef: Nel mondo quasi una donna su tre ha subito violenza Secondo i dati del nuovo rapporto congiunto Unicef, Oms, Un Women, Unfpa, Hrp, Unodc e Undesa, quasi una donna su tre - 840 milioni stimate a livello globale - ha subito violenza da parte del partner o violenza sessuale nel corso della propria vita, una cifra che è rimasta invariata rispetto al 2000. 316 milioni di donne - l'11% di quelle di età pari o superiore ai 15 anni - hanno subito violenza fisica o sessuale da parte di un partner. I progressi nella riduzione della violenza da parte del partner nelle relazioni di intimità sono stati estremamente lenti, con un calo annuale di appena lo 0,2% negli ultimi due decenni. Per la prima volta, il rapporto include stime nazionali e regionali sulla violenza sessuale da parte di persone diverse dal partner. Il rapporto rileva che 263 milioni di donne hanno subito violenza sessuale da parte di persone diverse dal partner dall'età di 15 anni, una cifra che, secondo gli esperti, è significativamente sottovalutata a causa della stigmatizzazione e della paura. 13:15 La madre di Giulia Tramontano: La tua assenza una ferita che sanguina sempre Oggi non è più che mai. Oggi è come ogni giorno. Il dolore è come I'amore, si nutre di ricordi. Di momenti vissuti, di cose che amavamo fare. La tua assenza è una ferita che sanguina sempre. Cara Giulia non finisce mai . Lo scrive sui social Loredana Femiano, la madre di Giulia Tramontano, uccisa quando era incinta di sette mesi, il 27 maggio del 2023 a Senago (Milano), dal compagno Alessandro Impagnatiello, condannato anche in appello all'ergastolo. La madre e la sorella ricordano lei e Thiago sui social nella giornata internazionale contro la violenza sulle donne. Ovunque tu sia, ovunque voi siate. Il vostro porto è di sicuro nel cuore di tutti , scrive ancora la mamma. Oggi, in Italia - scrive la sorella Chiara - ricordiamo le vittime di femminicidio e il dovere collettivo di prevenire il dilagare della violenza. Con loro, portiamo nel cuore i genitori seduti davanti a una lapide, fratelli che hanno perso la rotta, i figli che non avranno più una madre. lo di te, oggi, ricordo: il messaggio 'Poi ti richiamo' e quella chiamata che non è mai arrivata . E ancora: I tuoi capelli biondi, rimasti a riflettere la luce sul parquet di casa. La nostra camera condivisa, in cui ora sono un fantasma: un'estranea che ha perso tutto e vive in una trappola di ricordi. Il tuo pancione dolce. Le tue dita sottili, un po' come le mie, ma che hanno smesso di intrecciarsi alle mie . E ricordo me, e come sono andata via il 27 maggio 2023, lasciando per sempre una parte di me accanto a te. Per te, Giulia. Per me e per tutte . (ansa) 13:00 Metsola: Dobbiamo fare di più per ogni Giulia Dobbiamo fare di più. Dobbiamo fare di più per ogni Giulia, per ogni Paulina, per ogni Bernice, per ogni Ashling che sono state uccise perché erano donne. Dobbiamo fare di più per ogni sopravvissuta come Gisele in Francia e Ana Bella in Spagna, che hanno resistito e hanno osato rompere il silenzio. Dobbiamo fare di più per ogni donna . Lo ha dichiarato la presidente del Parlamento europeo, Roberta Metsola, nel suo discorso in plenaria in occasione della Giornata mondiale per l'eliminazione della violenza contro le donne. 12:55 Istat: gli autori dei femminicidi sono partner o ex Le morti violente avvengono soprattutto all'interno della coppia. Lo dice l'Istat. Le donne italiane vengono uccise dai partner, attuali o precedenti, nel 49,5% dei casi, le straniere nel 68%. Lievemente in aumento il tasso delle donne uccise da parenti (0,12 nel 2024; 0,10 nel 2023). Le donne uccise da altri familiari (37) sono state uccise da uomini nell'81,1% dei casi (30) e da donne nel 18,9% (sette). 12:11 Schlein: La libertà delle donne è la forza che può cambiare il mondo Le parole feriscono, gli stereotipi resistono. Nel 25 novembre ricordiamo che la violenza maschile contro le donne passa anche dai tribunali, dal linguaggio, dai pregiudizi che colpevolizzano le vittime. Senza consenso è sempre violenza: introdurlo nel reato di violenza sessuale è un vero cambio di paradigma. La libertà delle donne è misura della democrazia. La libertà delle donne è la forza che può cambiare il mondo . Lo scrive sui social la segretaria del Pd Elly Schlein. 11:03 Valditara: L'eliminazione della violenza contro le donne è un obiettivo politico Oggi è la Giornata internazionale per la eliminazione della violenza contro le donne e il fatto che l'Assemblea generale delle Nazioni Unite abbia scelto proprio questa formulazione per designarla è sommamente significativo. Essa, infatti, non si limita a descrivere la terribile natura del fenomeno ma indica anche chiaramente un obiettivo: la sua eliminazione. È un obiettivo politico, nel senso più largo e più alto della parola. Un'urgenza imprescindibile per chiunque abbia a cuore il destino della polis, della convivenza civile e umana . È il messaggio del ministro dell'istruzione e del merito, Giuseppe Valditara, su instagram, in occasione della giornata internazionale per l'eliminazione della violenza contro le donne. 10:57 Conte: Spezzare le catene di carenze e ingiustizie La violenza sulle donne e i tanti femminicidi che commentiamo ormai come un triste rituale quotidiano sono l'iceberg di una catena di carenze e ingiustizie quotidiane che si può e si deve spezzare . Lo scrive il presidente del M5s, Giuseppe Conte, sui social network. E allora combattiamo ogni giorno. Per una sicurezza che ancora non può dirsi garantita, tra denunce che non bastano per mettere in salvo una vita, forze dell'ordine che nelle condizioni in cui operano faticano a dare una risposta efficace, centri antiviolenza che sopravvivono con fondi a singhiozzo. Per una educazione affettiva e sessuale, perchè nelle scuole non si lascino i giovani senza strumenti per costruire relazioni sane e paritarie. Per la libertà e la forza economica delle donne . 10:55 Fontana: Impegno assoluto contro la violenza sulle donne Oggi rinnoviamo un impegno chiaro e assoluto: nessuna forma di violenza - fisica, psicologica, verbale o digitale, comprese le nuove minacce legate ai deepfake e agli abusi online - può essere tollerata. Il pensiero va alle donne uccise e a quelle che subiscono violenze, e la mia vicinanza ai loro familiari. La violenza deve finire . Così il Presidente della Camera dei deputati, Lorenzo Fontana, nella Giornata internazionale per l'eliminazione della violenza contro le donne. 10:52 Cecchettin: Il modello di 'maschio alfa' ci rende più soli Oggi posso dirlo con sincerità: quel modello di maschio che vive per dimostrare qualcosa non ci rende più forti: ci rende solo più soli, più arrabbiati, più lontani da chi amiamo . È questo uno dei passaggi dell'editoriale di Gino Cecchettin, padre di Giulia, sul quotidiano La Stampa in occasione della giornata contro la violenza sulle donne. La mia forza è arrivata quando ho accettato di essere vulnerabile. Quando ho smesso ogni maschera. Quando ho iniziato a vedere davvero le donne non come un esame da superare o un terreno da conquistare, ma come un dono da ricevere . 09:45 Mattarella: La libertà delle donne conquista da difendere ogni giorno In ogni ambito della vita sociale e privata, nelle case, nei luoghi di lavoro e negli spazi urbani, il principio della parità tarda ad affermarsi, limitando l'autonomia femminile, compromettendo la sicurezza delle donne, impoverendo il progresso della società. I teatri di conflitto armato, dove la violenza contro le donne viene utilizzata come strumento di intimidazione e oppressione, ne sono drammatico esempio. Oggi assistiamo al dilagare di forme di violenza consentite dalla dimensione digitale, amplificate dalle dinamiche dei social network, con effetti tutt'altro che virtuali: umiliazioni, ricatti, coercizioni che portano, nei casi più gravi, ad aggressioni fisiche e femminicidi. Abusi che lasciano cicatrici profonde nel corpo e nella mente. In questo contesto, affatto indifferente è l'uso del linguaggio quando alimenta stereotipi, pretende di giustificare relazioni di dominio e comportamenti inaccettabili. Parità significa, prima di tutto, educazione al linguaggio del rispetto. Nel 65° anniversario dell'assassinio delle sorelle Mirabal, torturate e uccise il 25 novembre 1960, nella Repubblica Dominicana - oggi, Giornata internazionale per l'eliminazione della violenza contro le donne - la loro scelta di opporsi alla dittatura continua a ispirare intere generazioni, ricordandoci che libertà e protagonismo delle donne sono conquiste collettive da difendere e consolidare ogni giorno . Lo afferma il Presidente della Repubblica, Sergio Mattarella. (ansa) 09:03 Meloni: La violenza sulle donne è un atto contro la libertà di tutti La violenza sulle donne è un atto contro la libertà. Di tutti . Lo scrive sui social la presidente del Consiglio, Giorgia Meloni, in occasione della Giornata contro la violenza sulle donne. Un fenomeno intollerabile, che continua a colpire e che va combattuto senza sosta , aggiunge Meloni. 08:57 Tajani: L'educazione inizi in famiglie e scuole L'educazione al rispetto di sorelline e compagne deve iniziare in famiglia e nelle scuole. È l'appello che Antonio Tajani lancia da Riad, dove è in missione, nella Giornata contro la violenza sulle donne. Nessuna donna deve morire perché qualcuno vuole ammanettare il suo amore – dice il vicepresidente del Consiglio – Bisogna cominciare però fin da piccoli a formare i nostri figli. Dobbiamo fare in modo che i nostri figli e i nostri nipoti si rendano sempre più conto cosa significa rispetto, dignità e libertà per le loro sorelle, per le loro amiche e per le loro mamme . 08:53 Onu: nel 2024 50mila donne uccise dal partner o da un parente Ogni 10 minuti lo scorso anno una donna da qualche parte nel mondo veniva uccisa da una persona a lei cara, partner o ex, o parenti stretti: circa 50mila vittime di femminicidio in 12 mesi. Lo sottolinea l'Onu nel rapporto pubblicato in occasione della Giornata internazionale per l'eliminazione della violenza contro le donne, che si celebra oggi. Il rapporto rileva che il 60 per cento delle donne uccise nel mondo è stata vittima di persone vicine. Contro l'11 percento delle vittime maschili.|2025-11-25|https://www.repubblica.it/cronaca/2025/11/25/diretta/25_novembre_giornata_violenza_donne_oggi-425002806/?ref=RHLF-BG-P6-S1-T1-s534
Una macchina da 669,2 miliardi nel 2024, il 60,4 per cento della spesa pubblica totale. Una macchina a quattro ruote di cui una, quella previdenziale, assorbe la metà delle risorse: siamo il primo Paese tra i Big 4 europei per questa voce, al 16% del Pil contro il 12,3% dell'Eurozona. Ultimi invece per istruzione e politiche sociali, faticosamente attaccati al gruppone dei migliori per la sanità. Dati previsti ancora in rialzo dal Def per quest'anno, e costantemente in crescita fin dal pre-pandemia. Vecchi problemi e nuove sfide, quelle del welfare italiano fotografato poche settimane fa dal think tank Welfare Italia. Sfide che rispondono a nomi quali demografia e diseguaglianze. E che richiedono risposte molteplici, dal pubblico, dal privato e dalle associazioni. Saranno queste le voci presenti al talk A&F Live di lunedì 1 dicembre: il format di Affari&Finanza torna a Palazzo dei Giureconsulti a Milano e in diretta sul sito di Repubblica, dalle 9.30.|2025-11-25|https://www.repubblica.it/dossier/economia/a-f-live-welfare-2025/2025/11/21/news/torna_af_live_il_welfare_alla_prova_dell_invecchiamento-424995782/
Sport, innovazione e sostenibilità. Sono questi i tre temi al centro del primo report di sostenibilità della Federazione Italiana Triathlon (FITri), presentato oggi presso la facoltà di Economia della Sapienza Università di Roma, che ha collaborato ai lavori e alla stesura del rapporto. Dal documento, redatto secondo i principali standard internazionali (Global Reporting Initiative – GRI) e validato da una società di revisione indipendente, emerge una federazione in espansione e profondamente radicata nel territorio. Nel 2024 la FITri ha raggiunto 28.370 tesserati e 550 società affiliate in tutta Italia, con un indotto economico stimato in oltre 20 milioni di euro l'anno generato da più di 520 gare nazionali e 5 eventi internazionali oltre ad attività sul territorio. La federazione ha inoltre organizzato 65 eventi formativi, per un totale di 900 ore di lezione e più di 1.200 tecnici abilitati nel solo 2024. Sul piano ambientale, FITri ha ottenuto per due anni consecutivi il Certificato Bronzo per la sostenibilità dalla World Triathlon Sustainability Commission per le tappe di Cagliari e Roma. Le misure introdotte hanno portato a una riduzione del 18% dei materiali monouso e a un tasso medio di raccolta differenziata superiore al 70% negli eventi nazionali, in linea con le migliori pratiche di sostenibilità ambientale. Anche la digitalizzazione dei processi federali, completata per oltre il 90%, ha contribuito a ridurre in modo significativo l'utilizzo di carta e a migliorare la trasparenza amministrativa. Uno dei capitoli più significativi del Report è dedicato all'impatto sociale ed educativo delle attività FITri. Tra le iniziative più rilevanti spicca il progetto Il Triathlon entra a scuola , che ha coinvolto oltre 110 istituti scolastici e più di 18.500 studenti under 12 in programmi di educazione motoria, inclusione e sostenibilità. Il progetto ha permesso di avvicinare migliaia di giovani alla pratica sportiva, diffondendo valori di collaborazione, rispetto e benessere. La Federazione promuove inoltre percorsi di educazione alla sostenibilità e all'invecchiamento attivo, in collaborazione con enti locali e organizzazioni del terzo settore, contribuendo alla coesione sociale e alla salute pubblica.|2025-11-25|https://www.repubblica.it/economia/2025/11/25/news/federazione_italiana_triathlon_primo_piano_sostenibilita-425003903/
(Teleborsa) - Il settore della gestione dei rifiuti europeo si è riunito a Milano per la conferenza Circularity in practice: ensuring policy eectiveness, realism and the right market , organizzata da A2A, Assoambiente e FEAD. L'evento ha affrontato il tema di come l'Europa possa accelerare il raggiungimento dei suoi obiettivi circolari e industriali nel nuovo mandato politico. Nel precedente periodo legislativo, l'UE ha introdotto misure ambiziose per l'economia circolare, ma l'assenza di solidi segnali di mercato, di una domanda prevedibile e di una politica industriale coerente ne ha limitato l'impatto complessivo. Con la competitività ora al centro dell'agenda politica, il nuovo Clean Industrial Deal pone la circolarità come elemento chiave della strategia di crescita dell'Europa e sottolinea la necessità di ridurre la dipendenza eccessiva dai paesi terzi. Il dibattito ha esaminato come mettere in pratica la circolarità in modi eicace, realistico e in linea con le esigenze del mercato. Due importanti dossier dell'UE in arrivo influenzeranno il lavoro del settore: il Circular Economy Act e la revisione del sistema di scambio di quote di emissioni dell'UE per l'incenerimento dei rifiuti. Dobbiamo migliorare l'attrattività economica dell'economia circolare – ha detto Aurel Ciobanu-Dordea, Direttore per l'Economia Circolare presso la Commissione Europea –. Al momento non è ancora adeguatamente valorizzata nei mercati globali. Per questo dobbiamo migliorare il mercato unico ma anche integrare l'economia circolare nell'agenda strategica più ampia. Le aziende e i consumatori devono vedere sia i vantaggi in termini di prezzo che quelli in termini di carbonio dei materiali riciclati . Mette Quinn, Capo dell'Unità ETS (I): Coordinamento delle Politiche, Mercati Internazionali del Carbonio presso la Commissione Europea DG CLIMA, ha illustrato gli ultimi risultati della valutazione d'impatto dell'ETS e le sue implicazioni per la circolarità.n Nella nostra valutazione d'impatto, – ha detto Quinn – stiamo esaminando diverse opzioni, incluse varie attività di gestione dei rifiuti, tenendo conto del fatto che già oggi abbiamo un quadro disomogeneo di come il settore sia incluso nel sistema ETS. Per ciascuna opzione, è necessario valutare il potenziale di riduzione delle emissioni, gli effetti sul mercato interno, l'allineamento con la gerarchia dei rifiuti, il rischio di deviazione verso le discariche e/o le esportazioni, l'integrità ambientale, la solidità del sistema MRV e le opzioni di abbattimento. Tuttavia, una cosa è certa: se una delle opzioni dovesse essere inclusa, saranno fondamentali misure complementari . L'Italia vanta una consolidata tradizione nell'ambito dell'economia circolare: la limitata disponibilità di risorse naturali ha favorito, nel tempo, la diusione di una cultura orientata al riutilizzo, al riciclo e al recupero. Un patrimonio che oggi rappresenta un'opportunità per valorizzare ciò di cui disponiamo, generare nuove filiere e rafforzare l'autonomia strategica e la competitività del nostro Paese e dell'Europa – ha dichiarato Roberto Tasca Presidente di A2A –. Perché le imprese possano investire in nuovi impianti, ricerca e tecnologie, è fondamentale disporre di un quadro normativo stabile, chiaro e coerente. A2A è pronta a contribuire con responsabilità e visione: siamo leader nazionale nel settore ambientale e il nostro Piano Industriale prevede, al 2035, 7 miliardi di investimenti dedicati all'economia circolare, dalla gestione dei rifiuti al ciclo idrico integrato, fino al recupero di calore di scarto dall'industria o dai datacenter per alimentare le nostre reti di teleriscaldamento. Confidiamo che il futuro Circular Economy Act possa garantire una maggiore stabilità regolatoria, favorendo l'adozione di una strategia di lungo periodo per un comparto essenziale, in grado di sostenere la decarbonizzazione, l'indipendenza energetica e la crescita dell'Europa . L'Italia è all'avanguardia a livello europeo nelle performance di riciclo, ma allo stesso tempo rimane frenata dalle proprie debolezze strutturali e necessita di trasformare questa leadership in una strategia industriale in grado di guidare il Paese verso una maggiore indipendenza dalle importazioni dall'estero di materie prime ed energia e verso la riduzione delle emissioni, in linea con gli obiettivi UE. Per fare ciò, l'economia circolare non può più essere considerata una mera opzione ambientale, ma deve essere costituire un pilastro delle politiche economiche e industriali a vantaggio della competitività e della sostenibilità del sistema produttivo , ha affermato Chicco Testa, Presidente Assoambiente. Claudia Mensi, Presidente di FEAD, ha sottolineato la necessità di affrontare la circolarità con realismo pratico. I politici – ha detto Mensi – devono comprendere la realtà del nostro settore. Il nostro lavoro è complesso. Coinvolge tecnologia, investimenti, infrastrutture, logistica, mercati e, soprattutto, persone. Perché l'Europa possa avere successo nei suoi obiettivi di economia circolare, le aziende di gestione dei rifiuti devono essere supportate e incoraggiate, non rallentate da regole che non riflettono il mondo reale . A2A, Assoambiente e FEAD continueranno a lavorare con le istituzioni dell'UE e le autorità nazionali per garantire che le politiche future portino progressi tangibili nell'economia circolare europea.|2025-11-25|https://finanza.repubblica.it/News/2025/11/25/a2a_i_prossimi_passi_delleuropa_per_uneconomia_circolare_competitiva-173/
Il 25 novembre non è una data qualunque. È un giorno che porta con sé una storia di sangue, coraggio e memoria. La scelta risale al 1981, quando a Bogotá si tenne il primo incontro femminista latinoamericano e caraibico. 07 Marzo 2025 Come nasce Fu lì che si decise di dedicare un giorno alla lotta contro la violenza di genere, scegliendo il 25 novembre per ricordare il brutale assassinio delle sorelle Mirabal nella Repubblica Dominicana. Le tre attiviste – Patria, Minerva e María Teresa – vennero uccise nel 1960 dal regime di Rafael Trujillo per il loro impegno politico. Da allora, las Mariposas sono diventate un simbolo di resistenza e libertà. La ricorrenza Le Nazioni Unite hanno poi ufficializzato la ricorrenza nel 1999, trasformando quel giorno in una chiamata globale all'azione. Un invito a guardare in faccia una realtà che, nonostante anni di battaglie, rimane drammaticamente attuale: violenze fisiche, psicologiche, economiche, digitali; femminicidi che scandiscono il calendario; stereotipi che continuano a coltivare terreno fertile per gli abusi. Le storie Il 25 novembre non è fatto solo di slogan. È una lente che obbliga a osservare quello che spesso si preferisce non vedere: le case che non sono rifugi, i rapporti che diventano prigioni, i silenzi che isolano e consumano. È anche un giorno che restituisce spazio alle storie, alle voci che cercano ascolto e alle battaglie che chiedono continuità durante tutto l'anno. Le scarpe rosse Tra i simboli più riconoscibili della giornata ci sono le scarpe rosse. L'idea nasce dall'artista messicana Elina Chauvet, che nel 2009 realizzò a Ciudad Juárez un'installazione di decine di paia di scarpe femminili rosse per ricordare le donne scomparse e uccise nella città. Quelle scarpe vuote, in fila, divennero un colpo allo stomaco: raccontavano assenze, vite interrotte, nomi cancellati troppo in fretta. Il rosso, il colore del sangue e insieme della forza, è stato scelto per rendere impossibile lo sguardo distratto. Un gesto collettivo Da allora, quella fila di scarpe ha attraversato il mondo, trasformandosi in un gesto collettivo: un modo immediato per dire che ogni donna uccisa lascia un posto vuoto nella società. Un modo per rendere pubblico ciò che spesso resta confinato nel privato. Il 25 novembre è, in fondo, un esercizio di responsabilità. Chiede a istituzioni, scuole, media, famiglie e singoli cittadini di non limitarsi alla denuncia, ma di lavorare per cambiare cultura, linguaggi, abitudini. La prevenzione Perché la violenza non si combatte solo nelle aule dei tribunali: si previene molto prima, nelle relazioni quotidiane, nell'educazione affettiva, nella capacità di riconoscere e fermare i primi segnali. È un giorno che ricorda a tutti che la libertà delle donne non è un tema di parte, ma un indicatore di salute democratica. E che la memoria delle sorelle Mirabal, come le scarpe rosse in ogni piazza, ci chiede di non distogliere lo sguardo. Mai.|2025-11-25|https://www.repubblica.it/cronaca/2025/11/25/news/giornata_violenza_donne_perche_25_novembre_simbolo-425002714/?ref=RHLF-BG-P5-S1-T1-s534
(Teleborsa) - Prosegue la fase ribassista del Bitcoin, che ha toccato nuovi minimi al di sotto degli 90.000 dollari a causa di una serie di fattori, quali le aspettative di un nulla di fatto della Fed sui tassi, la tradizionale ciclicità del mercato crypto e le liquidazioni degli istituzionali. Sta di fatto che il Bitcoin si avvia a chiudere il mese di novembre con la peggiore performance mensile dal 2022. Bitcoin sui minimi da aprile Dopo aver toccato un minimo di 85.000 dollari la scorsa settimana, la criptovaluta è risalita negli ultimi giorni a 87.432 dollari. Su questo valore il Bitcoin fa segnare un progresso dell'1,26% rispetto a ieri, ma mantiene un calo di circa il 6% a 1 settimana e del 23% nell'ultimo mese. Anche la performance da inizio anno è negativa con un -6,5%. Valori che si sono riportati sui livelli dello scorso aprile e che appaiono ben lontani dai record toccati lo scorso mese di ottobre al di sopra dei 126.000 dollari. Le attese per la Fed A dominare il mercato delle criptovalute è l'attesa per le prossime decisioni della Fed. Il FOMC, comitato di politica monetaria della banca centrale USA, si riunirà di nuovo il 9-10 dicembre ed al momento è alta la probabilità (82,7%) di un taglio dei tassi di 25 punti base al 3,50-3,75%. Un'impennata favorita dai dati occupazionali usciti la scorsa settimana, migliori delle attese, e dalla presa di posizione di alcuni membri della Fed quali Jefferson e Walller a favore di un taglio alla prossima riunione, mentre c'è ancora chi, come Logan, propende per un nulla di fatto. Al di là dell'andamento dei Future Fedwatch al CME c'è ancora molta incertezza su quello che farà la banca centrale statunitense. In caso di taglio, il mercato delle criptovalute potrebbe riprendere a correre, in risposta al deprezzamento del dollaro. Ciclo insolito: effetto ritardato halving Il mercato delle criptovalute è un mercato ciclico, che normalmente dura un quadriennio e crolla subito dopo le operazioni di halving, che consiste nel dimezzamento dei quantitativi in circolazione attuato dai miner ogni 4 anni. Dopo questa operazione, il mercato ha sempre corretto, ma questa volta la virata è arrivata con un certo ritardo. Forse perchè l'elezione di Trump ed il conseguente sostegno dato al mercato delle crypto dal nuovo Presidente ed il contemporaneo lancio di ETF e Future sulle criptovalute hanno un po' alterato il normale ciclo del mercato, sostenendone più a lungo le quotazioni. L'ultimo halving infatti è avvenuto ad aprile 2024, mentre la correzione è iniziata 18 mesi dopo questo evento, tardi rispetto al consueto. Inoltre, la performance da un ciclo all'altro presenta una perdita di forza progressiva: nel ciclo che va dal 2013 al 2017 le quotazioni sono cresciute del 1.600%, mentre nel ciclo successivo 2017-2021 si è registrato un rialzo del 200% ed in quest'ultimo 2021-2024 una crescita di solo il 100%.|2025-11-25|https://finanza.repubblica.it/News/2025/11/25/bitcoin_pronto_per_un_rimbalzo_ma_non_a_breve-57/
Se ci fossero Elio e Le Storie sarebbe tutto un altro andare. Sanremo sì, Sanremo no sarebbe la sigla ideale per questa affannosa e futile caccia al nome di chi salirà sul palco dell'Ariston. La pinza nella panza è proprio questa: chi sa non dice, chi non sa non si dà pace e nemmeno Carlo Conti, probabilmente, dorme sereno. Perché (questa sì, è una notizia) per il Festival 2026 ha ricevuto più di 200 proposte, il che spiega anche perché abbia smentito le intenzioni di fine estate di abbassare il numero dei cantanti in gara: la bella stagione passa, i problemi restano e con quei numeri la scelta deve essere per forza complicata. Fulminacci / Fulminacci Nomi ne circolano da un po', tra papabili e grandi rifiuti. In pole position per la gara sembrano esserci Tommaso Paradiso (quasi una certezza), Fulminacci (molto probabile), Emma Nolde, La Nina, Anna Castiglia. Probabile Angelina Mango, ancora in forse Blanco. Conti vorrebbe anche Elisa, ma trovate un direttore artistico che non farebbe l'impossibile per averla. Si parla anche di Mara Sattei e di Maria Antonietta, e se così fosse la presenza femminile potrebbe (finalmente) aumentare. Non c'è da aspettarsi artisti scandalosi, vista anche la trattativa tra Rai e discografici per una assunzione maggiore di responsabilità sui comportamenti (come direbbe Spalletti) da tenere durante il festival. Fedez e Marco Masini all'Ariston a Sanremo 2025 / Fedez e Marco Masini all'Ariston a Sanremo 2025 Fin qui tutto nella norma. Si dice: ma i big? Innanzi tutto bisogna intendersi sul concetto, e poi si parla di gara o di ospitate? Per la gara, pare abbastanza probabile l'arrivo di Emal Meta, che Sanremo l'ha già vinto nel 2018 in coppia con Fabrizio Moro. E tra gli ex vincitori pare sicura anche la presenza di Arisa, anche lei due volte vincitrice tra Giovani e Big. Si parla di Elodie e Rkomi, di Masini e Fedez di nuovo in coppia (come anticipato dal Messaggero), dello stesso Paradiso, di Serena Brancale, reduce da un post Sanremo felicissimo, di Malika Ayane. Non sembra, al momento, che i nomi forti manchino. Ma la pinza nella panza si agita per alcuni no illustri. A Repubblica hanno confidato la loro non adesione Fabrizio Moro e Alpha, entrambi con la stessa motivazione: È uno show più televisivo che musicale . Motivazione condivisa anche da Enrico Ruggeri e Sergio Cammariere, che però è assente dall'Ariston da lungo tempo. Annalisa aveva annunciato la sua intenzione di non andare da tempo: può sorprendere, ma nemmeno più tanto, il no di Ernia, campione di ascolti, che dice di non sentire la necessità di esserci. Anche i Pooh non sono interessati, ma parliamo più di probabili ospiti che di gareggianti. 24/06/2025 Torino, piazza Vittorio Veneto. Torino is Fantastic, concertone di San Giovanni. Nella foto Annalisa / 24/06/2025 Torino, piazza Vittorio Veneto. Torino is Fantastic, concertone di San Giovanni. Nella foto Annalisa Eros Ramazzotti pochi giorni fa ha dichiarato: Se mi chiamano faccio di tutto per esserci . Da ospite. Non andrà Emma, non andrà Tananai, non andrà Noemi. Giorgia si è sfilata anche dal ruolo di co-conduttrice. Anna Pepe, campionessa d'incassi, non andrà. Ma le possibilità del toto-concorrenti/ospiti sono praticamente infinite. Parlare oggi di come sarà è davvero prematuro. Gli altri nomi che circolano sono quelli di Amara, Sayf, Luchè, Eddie Brock, Tropico, Venerus, Sal Da Vinci. Forse una buona occasione per interrompere quel cerchio magico di cantanti che hanno monopolizzato l'estate televisiva partecipando ai tanti nuovi cantagiri a spasso per l'Italia. Anche Lucio Corsi era poco conosciuto. Sanremo dovrebbe servire anche a questo.|2025-11-25|https://www.repubblica.it/spettacoli/musica/2025/11/25/news/sanremo_carlo_conti_nomi_cantanti-425003651/
