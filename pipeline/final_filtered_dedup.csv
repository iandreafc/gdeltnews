Text|Date|URL
ROMA – La nuova offerta di auto elettriche piccole e a buon mercato promossa dalla Commissione Ue quanto contribuirà alla crescita del mercato nei prossimi anni? Dal punto di vista quantitativo è difficile fare una previsione, visto che non si conoscono i dettagli del piano che dovrebbe portare all'avvento delle e-car europee, ma nel suo report Europe Small Electric Vehicle Market , anticipato a Repubblica Motore, ReportsInsights Consulting azzarda una previsione sui ricavi che questo nuovo mercato di veicoli elettrici piccoli ed economici dovrebbe generare nei prossimi 7 anni. Nel 2032 il mercato europeo di questi veicoli, secondo il report, arriverà a un valore di 4,3 miliardi di dollari, con una crescita del 125% rispetto agli 1,91 miliardi del 2025, ad un tasso di rendimento medio annuo del 12,3%. ReportsInsights Consulting precisa che l'iniziativa di Bruxelles potrebbe «accelerare la transizione verso la mobilità elettrica» e aiutare il Vecchio Continente a «raggiungere gli obiettivi climatici e preservare la competitività e i posti di lavoro all'interno della sua industria automobilistica, che è strategicamente vitale». All'impennata dei ricavi in Europa l'Italia contribuirà nel 2032 con 590 milioni di dollari di introiti, che rappresentano, rispetto ai 270 milioni del 2025, una crescita del 119%, mentre il rendimento medio previsto è dell'11,8%. Tra i quattro principali mercati Ue, il nostro Paese occupa nel segmento delle piccole vetture elettriche la terza posizione, dopo Germania (530 milioni di dollari di fatturato nel 2025 e 1,18 miliardi nel 2032) e Francia (380 milioni nel 2025 e 850 milioni nel 2032). Quarta in classifica è la Spagna (con 170 milioni di dollari nel 2025 e 380 milioni nel 2032). Un dato interessante è quello del Benelux, area che comprende Olanda, Belgio e Lussemburgo ed in cui la vendita di veicoli elettrici è ad oggi tra le più alte dell'Ue. Ma evidentemente a piacere sono prevalentemente le vetture premium più costose, visto che in quest'area le auto elettriche di piccole dimensioni nel 2025 hanno incassato appena 80 milioni di dollari e si prevede che raggiungeranno solo i 170 milioni nel 2032. Ma le auto elettriche piccole ed economiche non piacciono solo in Europa. Nei prossimi 7 anni, secondo ReportsInsights Consulting, la domanda crescerà in tutto il mondo, ad un tasso di rendimento medio del 12,1% e con ricavi che, dai 10,09 miliardi di dollari del 2025 passeranno a 24,56 miliardi nel 2032 (+143%). Il contributo maggiore arriverà dall'area Asia-Pacifico, che nel 2032 incasserà dalla vendita 11,27 miliardi di dollari (contro i 4,12 miliardi del 2025), con un tasso di rendimento medio del 15,2%. A seguire ci sarà il Nord America, con ricavi, tra 7 anni per 5,64 miliardi di dollari (2,67 miliardi nel 2025) e un rendimento medio dell'11,2%. L'Europa, pur con un rendimento superiore (12,3%) rispetto al Nord America, nella classifica mondiale occupa la terza posizione. Meno interessati all'acquisto di piccole vetture elettriche saranno invece gli abitanti dell'America Latina (i cui ricavi passeranno dagli 850 milioni di dollari del 2025 ai 2,18 miliardi nel 2032) e, soprattutto, dell'area Medio Oriente-Africa (che passerà da un fatturato di 540 milioni di dollari nel 2025 a 1,24 miliardi nel 2032). In generale, secondo lo studio di ReportsInsights Consulting, il mercato delle piccole vetture elettriche è «in tutto il mondo un segmento altamente dinamico e in rapida crescita» e in questo contesto l'iniziativa Small Affordable Cars messa in campo da Bruxelles rappresenta «una importante svolta strategica», perché «affronta direttamente l'attuale divario nella mobilità elettrica accessibile e di massa, un segmento in cui i produttori europei sono rimasti indietro, concentrandosi invece su modelli premium con margini più elevati». Ora invece potranno mettersi in gioco in un segmento «che attinge a milioni di consumatori alla ricerca di veicoli elettrici con un prezzo inferiore ai 25.000 euro». E questa espansione oltre ad accrescere vendite e produzione rilancerà anche la domanda di nuovi prodotti finanziari. Inoltre, ''il conseguente investimento di miliardi nella produzione locale di batterie e una spinta verso una regolamentazione semplificata proteggeranno l'intera filiera europea, creando un ecosistema solido e verticalmente integrato''.|2025-11-25|https://www.repubblica.it/motori/2025/11/24/news/piccole_e_bello_il_mercato_ue_delle_mini_auto_elettriche_crescera_del_125_in_7_anni_ecco_perche-425002556/
Le elezioni le vincono le persone. Non i partiti, come accadeva nel secolo scorso quando i partiti contavano più dei candidati, né le coalizioni. Le elezioni in questo tempo di personalizzazione della politica , come diciamo ormai da anni, le vincono appunto le persone giuste: quelle che i cittadini conoscono, di cui si fidano, che hanno radici nel loro territorio. Ma, non meno importante: quando trovi la persona che ti sembra quella giusta bisogna che tu la lasci fare secondo i suoi criteri. Se no, cosa l'hai scelta a fare. Se no, diventa un burattino nelle mani di un burattinaio (o, peggio, di molti) e gli elettori se ne accorgono. Che sì, certo, quello è il nome proposto sulla scheda ma che in realtà quella persona è condizionata gestita ricattata — scegliete il verbo di volta in volta più opportuno — da qualcun altro: di solito, da chi c'era prima. Non ci può essere nessun ricambio, nessun rinnovamento dunque nessuna speranza che le cose migliorino se le persone indicate sono manovrate, in qualche modo costrette a seguire i criteri di chi le ha scelte, a patto che rispondano a loro. Questo vale per tutto, per la politica, per gli affari, per i progetti culturali, per la tv. Poi, non è detto che le persone nuove debbano essere giovani, l'età è un dettaglio, e soprattutto non è detto, anzi è proprio sconsigliabile, che siano incompetenti come per molto tempo è stato invece in voga. Nuovi perché estranei ai meccanismi complessi di gestione: non funziona. Anche di questo i cittadini si accorgono. È andata meglio a Genova con Silvia Salis, ora in Puglia con Antonio Decaro e in Campania con Roberto Fico. In Veneto con Alberto Stefani, trentenne, nuova leva della Lega. Non è stato facile, anche questa volta, perché il sistema di pesi e contrappesi, di correnti, di alleanze e di personalismi è un terreno minato sul quale puoi sempre saltare in aria. Lasciare, invece, che chi corre lo faccia col suo stile, col suo metodo e con le sue intenzioni. Funziona, quando succede.|2025-11-25|https://www.repubblica.it/rubriche/invece-concita/2025/11/25/news/invece_concita_del_25_novembre_2025-425001907/
TORINO – Sul golden power sulle banche credo che il governo abbia un po' esagerato». Parole di Fabrizio Palenzona, presidente di Prelios e figura che conosce bene gli ambienti del credito e i salotti, quelli politici e quelli bancari. Un giudizio espresso lasciando ieri mattina le Ogr di Torino, dove si trovava anche l'amministratore delegato di Unicredit, Andrea Orcel, per un evento della Fondazione Crt, socio al 2% dell'istituto milanese. Ente che ha ritrovato la stabilità dopo mesi difficili grazie alla guida di Anna Maria Poggi. L'ad sulla questione procedura di infrazione aperta dall'Unione Europea nei confronti dell'Italia, sulla scia del golden power applicato all'Ops, poi ritirata, di Unicredit su Bpm, interpellato ha preferito glissare. Palenzona, oltre a essere stato presidente di fondazione Crt, esperienza chiusa con le sue dimissioni dopo un duro confronto interno, ha ricoperto il ruolo di vicepresidente di Unicredit e membro del cda di Mediobanca. Sul tema ha le idee chiare. Da parte dell'esecutivo Meloni c'è stato troppo attivismo: «Credo che il governo in questo caso abbia un po' esagerato, però bisogna sapere le ragioni per cui l'ha fatto. Ora quello che vale per il governo è di aver tenuto i conti in regola, onore al merito». Anche se Palenzona, che con il suo blitz di ieri a Torino sembra aver archiviato le polemiche e i contrasti dell'ultimo anno, vede un potenziale problema: «È un fatto positivo, spero che non abbia esisti sullo sviluppo del paese. Qualche difficoltà la vedo, spero di sbagliarmi». Sulla manovra nessun consiglio al governo Meloni e nemmeno critiche rispetto all'ulteriore prelievo sulle banche: «Sono d'accordo, basta che mi spieghino che cosa sono gli extraprofitti. Non l'ho ancora capito. Io conosco il profitto e la perdita, l'extraprofitto no». Sulla questione golden power e procedura aperta da Bruxelles Marco Osnato, presidente della commissione Finanze della Camera dei deputati, ha detto che l'Italia «puntualmente risponderà alle osservazioni della Ue. Il governo più di me aveva ben presente, quando ha fatto le prescrizioni, quali potevano essere le critiche, ha fatto degli approfondimenti, ha chiesto dei pareri quindi sono sicuro che si risponderà puntualmente e anche velocemente». La mossa dell'Unione era attesa «perché c'erano state molte pressioni» e «non passerà molto tempo per la risposta» ha detto il parlamentare di FdI che ha ipotizzato un nuovo decreto sul tema: «Servirà uno strumento normativo per rispondere alle osservazioni, presumo che sarà un altro decreto, però l'impostazione rimarrà quella». Il governo sarebbe già al lavoro secondo il vicepremier e leader della Lega, Matteo Salvini: «Ci sta lavorando il ministro Giorgetti, che è un ottimo ministro dell'Economia».|2025-11-25|https://www.repubblica.it/economia/2025/11/25/news/palenzona_golden_power_ue_governo_esagerato-425002349/
di Martina Zambon L'analisi del voto: boom di preferenze per il governatore uscente. Astensione record, mai così pochi votanti. Delusione per Forza Italia che resta lontana dalla doppia cifra I risultati delle elezioni regionali in Veneto: Stefani presidente, l'«effetto Zaia» ferma l'avanzata di FdI. La Lega primo partito / Stefani dopo la vittoria (foto Bergamaschi) Il Veneto «policentrico» lo è anche nella serata che consacra Alberto Stefani nuovo presidente della Regione con oltre il 64% alla coalizione. Ma il baricentro è tutto padovano. Certo, c'è Luca Zaia che fa capolino al K3 di Treviso, c'è lo stato maggiore di Fratelli d'Italia che serra le fila nella sede regionale di Mestre. Ma il cuore pulsante del nuovo corso politico (rigorosamente di centrodestra) è al Crowne Plaza di Limena. Il grande albergo alle porte di Padova, scelto come quartier generale dal più giovane governatore d'Italia è dove arriva un trionfante Matteo Salvini ma è anche quello in cui fa capolino LucaDe Carlo, coordinatore regionale di Fratelli d'Italia. Lui, il senatore di Calalzo, l'aveva annunciato che sarebbe passato ma per i leghisti in sala è comunque una sorpresa. E gli rendono l'onore delle armi. C'è il sempre tonico Antonio De Poli, Udc, ma manca all'appello Flavio Tosi, il coordinatore di FI resta nella sua Verona. Qualcuno osserva che a Padova non arriva neppure Luca Zaia che, però, è fra i primissimi a congratularsi con Stefani, con una telefonata e un messaggio: «Ho sentito al telefono il presidente Stefani alle 15.01, subito dopo la chiusura dei seggi. Gli ho rivolto i miei auguri più calorosi di buon lavoro, complimentandomi per una campagna elettorale condotta con efficacia e determinazione. Alberto si appresta a guidare la Regione del Veneto in una fase ricca di sfide: sono certo che saprà affrontare questo incarico con senso del dovere e responsabilità». Una sorta di testamento politico dopo una vittoria che a Zaia deve molto ma non tutto. In attesa di avere il conteggio finale delle preferenze del «doge» (l'ipotesi è che il numero superi le 150 mila, forse di più) c'è chi già fa di conto e quantifica in un 8% l'apporto dato dal presidente uscente. Una volata attribuibile senz'altro all'ex presidente che si è ibridata, però, con la campagna elettorale «zero polemiche» di Stefani, per dirla con Salvini. Il resto, quel raccogliere voti «casa per casa», è merito, spiegano gli uomini-macchina presenti al quartier generale leghista, delle sezioni, dei militanti attivi mesi prima che il nome di Stefani venisse ufficializzato. Sono proprio le percentuali inappellabili a segnare un risultato che la Liga, fino a lunedì, non avrebbe osato neppure sognare: un 36% abbondante contro un 18 altrettanto abbondante di FdI. Se dopo le ultime Politiche ed Europee i titoli parlavano di una Lega «doppiata» dai meloniani anche nella roccaforte veneta, il 24 novembre la proporzione si è ribaltata. Certo, nel momento in cui scriviamo mancano ancora un migliaio abbondanti di sezioni sulle 4.729 totali ma la forbice è chiarissima. ForzaItalia, da parte sua, raddoppia con quasi il 7% il dato di cinque anni fa: 3,56. Restano tutte sotto il 2% le altre liste di coalizione, Liga Veneta Repubblica, Noi Moderati e Udc. La cornice in cui leggere questi dati è quella, sconfortante, di un astensionismo alle stelle. In Veneto ha votato soltanto il 44,54%. Cinque anni fa era il 61,16%. Un crollo nettissimo. Andrea Martella, segretario del Pd veneto chiosa: «È un dato che deve far riflettere perché la non partecipazione al voto ha a che fare con la democrazia. Certo avere scelto il 23-24 novembre in una data così avanti nella stagione autunnale sicuramente non ha favorito, così come credo le schermaglie in Veneto nel campo del centrodestra. Noi abbiamo avuto una risposta importante dal nostro corpo elettorale, ma sappiamo che dobbiamo lavorare molto per recuperare partecipazione al voto». E passando al centrosinistra ricompattato con Giovanni Manildo si arriva a strappare un quasi 30% che è, anche in questo caso, un risultato doppio rispetto all'annus horribilis 2020 (15,72%). Si rinfranca il Pd, vicino al 17% contro il 12 scarso delle precedenti Regionali. Avs sfiora il 5% mentre i 5S si fermano poco oltre il 2. Così come i riformisti di Uniti per Manildo. Tutte sotto il 2 le Civiche, Rifondazione Comunista e Volt Europa. Fra i tre outsider, Marco Rizzo con Democrazia sovrana popolare si ferma poco sopra l'1%, Fabio Bui con Popolari per il Veneto arriva a uno 0,5. La vera sorpresa, annunciata dai sondaggi, è Riccardo Szumski, il medico di Santa Lucia di Piave, nel Trevigiano, su posizioni «free vax» come ama definirsi, sfonda quota 5% e l'ipotesi è che arrivi a strappare addirittura due seggi in consiglio regionale. Un risultato notevole per una formazione nata completamente dal basso in grado di raccogliere oltre 30 mila firme per la presentazione delle liste. Già a metà pomeriggio arrivano le congratulazioni a Stefani della premier Giorgia Meloni: «Alberto Stefani sarà il nuovo presidente della Regione Veneto. Una vittoria frutto del lavoro, della credibilità e della serietà della nostra coalizione. A lui vanno i miei complimenti e i migliori auguri per le sfide che lo attendono». Contiene a stento l'entusiasmo Salvini («Ci danno per morti da 10 anni ma siamo in discreta salute») e, ancora: «Bravissimo Alberto, è una grande soddisfazione, un risultato che va oltre ogni previsione da parte di molti analisti e giornalisti. La scommessa che ho fatto con Luca e con altri non è arrivata lontana dal risultato finale». L'omaggio a Zaia non manca né da parte di Salvini né da Stefani. Le domande dei giornalisti insistono sull'«effetto Zaia» ma Salvini risponde così: «Nulla accade per caso. E Luca generosamente ha guidato le liste della Lega in tutte le province. Questo vuol dire essere squadra. Questo vuol dire spirito di squadra. Questo vuol dire militanza di partito». Il Veneto, un esempio anche per la Lombardia, dice Salvini («Voti triplicati in un anno non per magia, qua si è lavorato tanto, parlato poco e si è costruito»). Asciutto Antonio Tajani, FI: «Sono molto soddisfatto dei risultati. In Veneto cresciamo».|2025-11-25|https://corrieredelveneto.corriere.it/notizie/politica/25_novembre_25/i-risultati-delle-elezioni-regionali-in-veneto-stefani-presidente-l-effetto-zaia-ferma-l-avanzata-di-fdi-la-lega-primo-partito-ebd12a5e-5d40-4fc2-acfa-98aee44c8xlk.shtml
/ di Fabio Buonocore Quello che stiamo vivendo, senza enfasi alcuna, può definirsi senz'altro un tornante della Storia. Gli accadimenti hanno preso a correre in modo sfrenato, sarebbe bello poter dire che è stata colpa loro. di Daniele Mencarelli Michela Marzano nel romanzo Qualcosa che brilla racconta la fragilità degli adolescenti: i loro sintomi — disturbi alimentari, dipendenze, autolesionismo, fobie sociali — diventano l'unico linguaggio con cui manifestare una sofferenza altrimenti indicibile. Dialogo con uno scrittore-poeta, che i ragazzi li conosce bene Ascoltare figli e figlie, «nel dolore il loro silenzio è pericoloso» / Nichela Marzano Gli adulti nel libro escono, se non come perdenti, come i veri bisognosi , generazioni cresciute a cavallo fra il crepuscolo dell'era analogica e l'avvento di quella digitale, dove si muovono come elefanti rispetto ai loro figli, ma anche incapaci di avere risposte alle domande di chi, più giovane, mostra una curiosità e un desiderio di approfondire la complessità della vita che loro non riescono a soddisfare. Parliamo tanto dei ragazzi, ma come rieducare un adulto alla consapevolezza di sé? Perché questo è il vero tema. «Sì, è proprio questo il vero tema. I ragazzi, in fondo, sono spesso il sintomo dei loro genitori e dei loro insegnanti: ci sbattono in faccia tutto quello che noi, adulti della generazione X, non siamo stati capaci di elaborare. Oggi è raro che gli adulti abbiano ancora figure a cui identificarsi e contro cui ribellarsi, come spiegava Erikson già negli anni Sessanta. Dove sono finiti gli eroi ? E con eroi non intendo modelli perfetti, tutt'altro. Un eroe è chi riesce a riconoscere le proprie fragilità e i propri errori. Figure reali, contraddittorie, fallibili, ma presenti. Perché ciò che conta non è l'idealizzazione, ma la disponibilità a esserci. Tutto comincia lì: nella qualità della relazione che si riesce (o non si riesce) a costruire. In quello spazio fragile e decisivo in cui un adolescente sceglie se fidarsi oppure no, se restare o fuggire. Non si cresce davvero senza essere accolti, ascoltati, riconosciuti. E non si cresce nemmeno senza la possibilità, a un certo punto, di allontanarsi». Ascoltare figli e figlie. «Nel dolore il loro silenzio è pericoloso» / Daniele Mencarelli Tra tutti i ragazzi che hai raccontato in quale vive Michela? Il tuo punto di osservazione rispetto ai giovani qual è stato? «Michela vive un po' in tutti loro. Ogni personaggio porta con sé una parte di me, anche se, per la mia esperienza personale con i disturbi del comportamento alimentare, sono soprattutto Noemi e Irene quelle in cui mi riconosco di più. Ma c'è qualcosa di me anche in Claudio, e naturalmente in Mauro Rolli e in Arianna: figure che, in modi diversi, raccolgono e trasformano il dolore. Il mio punto di osservazione, però, non è stato soltanto autobiografico. Da un lato c'è l'università: in Francia i ragazzi arrivano già a 17 anni, quindi ho potuto incontrare molto presto le loro fragilità e i loro desideri. Dall'altro c'è stata l'esperienza nei centri medico-psico-educativi, che in Francia sono molto diffusi: lì ho potuto assistere, con il consenso di tutti, a numerosi gruppi di parola. E poi ci sono i miei vent'anni di psicanalisi: un percorso che mi ha insegnato ad ascoltare e che ha reso l'osservazione partecipante parte integrante del mio modo di stare al mondo». Dal libro emergono le nuove patologie che affliggono i nostri ragazzi, ma le domande che scatenano queste reazioni patologiche sono domande archetipiche, che l'uomo ha sempre posto a sé stesso e agli altri. Da scrittrice, ma ancora prima filosofa, non ti sembra che uno dei veri problemi di questa epoca sia il progressivo distacco che si è creato fra l'umano e la sua natura? La nevrotizzazione dilagante non nasce forse dal fatto che l'uomo vive di fatto in un analfabetismo esistenziale? «Senz'altro. Credo anch'io che uno dei problemi più profondi della nostra epoca sia il progressivo allontanamento dall'umano nella sua verità più semplice: la fragilità, la finitezza, l'imperfezione. Viviamo in una società che esige performance e controllo, che chiede a ciascuno di essere sempre eccellente, efficiente, impeccabile. Ma questa pressione continua produce alienazione. Perché la condizione umana, in realtà, è fatta di limiti e di mancanze, ed è proprio lì che si radica la nostra capacità di desiderare, di creare, di entrare in relazione. Quando i ragazzi non trovano adulti capaci di trasmettere questa consapevolezza, finiscono per sentirsi inadeguati, come se non avessero il diritto di essere fragili. È allora che il dolore prende la forma del sintomo: un modo, spesso disperato, per dire ciò che non si riesce a esprimere a parole. Quello che manca, oggi, è una sorta di alfabetizzazione esistenziale: la capacità di nominare la sofferenza, di darle un senso, di condividerla. In fondo, le domande che i ragazzi si pongono – sul senso della vita, sulla morte, sull'amore, sull'identità – sono le stesse che l'umanità si porta dietro da sempre. Solo che oggi non trovano più spazi, né linguaggi, per poterle elaborare. La filosofia, la letteratura, la psicanalisi – e in generale tutte le forme di parola autentica – servono proprio a questo: a ricordarci che essere umani non significa essere perfetti, ma imparare ad abitare le nostre fratture senza smettere di cercare». Si parla tanto di fondo-psicologi e sportelli da aprire in ogni scuola. Giusto. Ma uno sportello filosofi? Uno poeti? Non ti sembra che l'impoverimento linguistico e la riduzione della vita a patologia sia uno dei grandi rischi di questo momento? La medicalizzazione è un dato di fatto, anche perché obbedisce a interessi economici giganteschi. «Sono d'accordo, certo. Il compito di un buon psicologo non è ridurre la vita a una patologia, ma ascoltare e aiutare chi ha di fronte a trovare le parole per raccontarsi e nominare il proprio disagio. In questo senso, il lavoro psicologico è già un lavoro di restituzione di linguaggio. Il problema, però, è che viviamo in un'epoca segnata da un profondo impoverimento linguistico: se mancano le parole per dire le sfumature dell'esistenza, manca anche la possibilità di nominare quello che si prova. È per questo che, accanto agli psicologi, avremmo bisogno anche di filosofi, di poeti, di scrittori. Perché sono loro a custodire le parole che ci aiutano a pensare, a immaginare, a raccontare la vita oltre la griglia delle diagnosi. La medicalizzazione crescente risponde a logiche anche economiche, ed è un rischio enorme: ridurre la sofferenza a un codice, a una categoria clinica, significa spesso togliere a chi soffre la possibilità di essere riconosciuto nella sua unicità. Eppure, è solo attraverso il linguaggio – attraverso parole vere, profonde, non stereotipate – che possiamo riconnetterci con noi stessi e con gli altri. In fondo, la filosofia e la poesia fanno questo da sempre: ci restituiscono un alfabeto per abitare l'esistenza, con le sue contraddizioni e i suoi misteri. Non per guarirci, ma per farci sentire meno soli». Sentirsi meno soli. In fondo è questa l'aspirazione prima e ultima di ogni essere umano. Una postilla ultima, un breve ritorno al tempo osceno che stiamo vivendo. Alzi la mano chi non trema di fronte alle immagini, alle parole e alle figure che animano la scena internazionale e quello che sembra profilarsi all'orizzonte. Come pensare a un giovane decontestualizzato da questa crisi sistemica? Ci stupiamo della fragilità delle nuove generazioni come se si fosse autogenerata dal nulla, perché ci fa comodo, perché questo ci solleva dalle nostre responsabilità, dalla consapevolezza del mondo che gli lasceremo, questo è la verità che facciamo fatica a pronunciare: rischiamo di lasciare a queste generazioni incolpevoli una terra desolata. E magari avremo anche il coraggio di dire che è stata colpa loro.|2025-11-25|https://www.corriere.it/sette/25_novembre_21/ascoltare-figli-e-figlie-nel-dolore-il-loro-silenzio-e-pericoloso-5afa31c0-d22c-4e23-b52f-c59744f41xlk.shtml
di Maria Luisa Agnese Cavallerizza a 6 anni, ha fatto la domatrice di elefanti ed è diventata la prima donna impresaria del circo. Il look, cofana di capelli nerissimi, labbra rosse e sopracciglie sfrontate, le fu suggerito da Dino De Laurentis. L'amore per il marito domatore (e traditore) Moira Orfei / di Maz Ramezzana Gli italiani si voltano: così, in una istantanea Anni 50, il fotografo Mario De Biasi aveva catturato quello che era lo spirito del tempo: una ragazza di bianco vestita ripresa di spalle che avanzava con incedere fiero verso un muro di sguardi maschili adoranti. Eravamo nel centro di Milano e se la fanciulla si fosse girata avrebbe mostrato sotto la sua cofana di capelli issata in testa il volto di Moira Orfei, poco più che ventenne, trapezista e domatrice di elefanti, non ancora regina del circo e non ancora attrice famosa per Germi e musa per Fellini, e poi, al culmine della sua fama, oggetto di piccolo culto a base di Barbie, pins e spille con le sue forme. Ma sarebbe bastato quello scatto – oggi improponibile in un clima mutato – a far entrare Moira Orfei nel corpus della nostra memoria collettiva. Fatto di cui la stessa Moira era spavaldamente consapevole: «Il mio lato B faceva fermare il traffico» aveva riconosciuto in seguito, dopo che quell'immagine diventò poster della mostra The Italian Metamorphosis, 1943-1968, curata da Germano Celant per il Guggenheim Museum di New York. L'effetto della sua fisicità fuori dal comune, oggi si direbbe spaccante – già di suo andava verso il metro e ottanta, ma fra tacchi e cofana aggiungeva altri 20 centimetri – era amplificato da quel suo look intatto e fuori dal tempo, un volto esagerato e disegnato sul suo originale a base di labbra rosse, nei raddoppiati, eyeliner e sopracciglia sfrontate, un look che come da racconto della protagonista le era stato suggerito dal produttore Dino De Laurentis con la raccomandazione di non cambiarlo più: «Solo le donne senza personalità cambiano spesso». E difatti non l'hai mai abbandonato sino a farlo diventare simbolo della sua unicità, una seconda pelle: «Non si è mai fatta vedere struccata da nessuno, neppure Striscia la Notizia ci è riuscita, a smacchiarla» così ha confermato su Instagram la nuora, l'attrice e showgirl Brigitta Boccoli, sposa del figlio Stefano, anche lui domatore e artista circense. Una leggenda alimentata da lei stessa che raccontava di non aver mai tagliato quei capelli che andavano a formare le volute sontuose della cofana e che ormai se lasciati liberi le arrivavano alle gambe. Piccola amazzone di solida romagnolità (anche se era nata ovviamente nei tendoni del circo di famiglia a Codroipo in provincia di Udine), presto oggetto di culto del popolo gay e degli adoratori del camp (il kitsch consapevole), Moira è stata molto corteggiata dal cinema, prima Pietro Germi che l'ha voluta in Signore & signori e che durante la lavorazione del film disse a Moira che, se avesse studiato recitazione, «avrebbe potuto essere brava come Sophia Loren», poi Vacanze di Natale con Christian De Sica, e tanti altri con Totò, Marcello Mastroianni e Vittorio Gassman, compresi i film peplum del periodo. Ma lei amava il circo e nel circo ha trovato la sua zona felice, con precoce talento, ha cominciato a 6 anni come cavallerizza poi è passata a incantare gli elefanti, fino a diventare la prima donna impresaria: «il circo è accoglienza, tante età tante razze, il circo è vita»; ma sempre riuscendo, proprio per alimentare la popolarità del suo vero amore circense, a mantenere una notorietà mediatica, comparendo spesso in tv, dal Costanzo show a Domenica in. Con indomita passione è sopravvissuta ai giri in trapezio, alle tigri, a un ictus, a un grave incidente stradale, al Circo bloccato in Iran per 120 giorni al tempo delle proteste contro lo Scià. Con il marito, il domatore di tigri Walter Nones, ha vissuto un sodalizio lunghissimo (lei è morta il 15 novembre 2015, lui un anno dopo) per quanto molto vivace: «Quante liti ho fatto. Poco tempo fa mi ha fatto una confessione. Mi ha detto: Tu mi seguivi sempre, dietro le gradinate del circo. Mi spiavi se parlavo con qualcuna. Ma io vedevo il tuo ciuffo che spuntava. Allora cambiavo strada . Lo ha raccontato ormai ottantenne. Così mi faceva le corna e io non me ne accorgevo. Adesso me lo dice, dopo 20 anni! Maledetto. Le donne gli andavano dietro: aveva il fascino delle sbarre, del domatore. Bello, altro un metro e novanta, un dio».|2025-11-25|https://www.corriere.it/sette/25_novembre_21/moira-orfei-0c18abb4-053c-4bd9-b1b2-726018651xlk.shtml
di Claudio Bozza, inviato a Bari La mancata elezione dell'ex governatore è clamorosa. Ecco come il vincitore ha dragato i voti vendoliani dopo il mancato passo indietro di «Nichi» 25 nov 2025 / Nichi Vendola, 67 anni, presidente di Sinistra italiana ed ex governatore della Puglia DAL NOSTRO INVIATO BARI - «Siamo fuori. Che disastro, non ce lo meritavamo proprio». Nichi Vendola, da una parte, è livido. Al comitato di Avs la delusione è bruciante: «Ce l'abbiamo messa tutta. È davvero un peccato». «Nichi» continua a compulsare i numeri dello spoglio dal suo cellulare. Mancano all'appello almeno mille voti, un gap irrecuperabile. L'ex governatore, colui che nel 2005 architettò la «primavera pugliese» rilanciando la Puglia in mezzo mondo, è fuori dal Consiglio regionale. E pensare che il leader nazionale Nicola Fratoianni, in campagna elettorale, ipotizzava addirittura di arrivare all'8%. Invece la lista di Alleanza Verdi e Sinistra ha incassato un flop clamoroso. Nessuno se lo aspettava. Anche perché Vendola, da queste parti, gode ancora di grande credito per il suo buongoverno e simpatia tra la gente. Ma oltre alle conseguenze di una legge elettorale abbastanza contorta, Avs ha subito una diabolica vendetta da parte di Antonio Decaro, eletto con percentuali da «re di Puglia». Partiamo dal primo fattore. Per entrare in Consiglio, la soglia prevista dal sistema pugliese è del 4%, percentuale che però non si calcola in senso assoluto, bensì sui voti validi ai candidati presidente: «E pensare che questo sistema lo approvarono i consiglieri quando ero governatore io. Una legge strabiliante: in Campania con il 4% abbiamo due eletti, mentre in Puglia zero», ricorda amareggiato Vendola. L'effetto letale per Nichi & co è stato però innescato dal secondo fattore, politico. Per capire bene bisogna riavvolgere il nastro alla scorsa estate. Decaro, per candidarsi con il Campo largo, aveva posto due condizioni: «Non si devono candidare né Vendola né il presidente uscente Michele Emiliano». Un rifiuto a priori. Ben ponderato, per evitare di essere poi condizionato da figure troppo ingombranti. Un braccio di ferro drammatico, poi l'accordo a metà: sì al passo indietro di «Michelone» (convinto dalla segretaria del Pd Elly Schlein con un posto alla Camera nel 2027), ma no a quello di «Nichi», perché è di un altro partito: Avs, appunto. Decaro non ha gradito e anche grazie al suo dna socialista ha pianificato una strategia precisa. Nelle sue liste civiche, il neo governatore ha dragato molti candidati di «area Vendola», portandoli con sé. E così almeno un «ex» vendoliano è stato candidato in ognuno dei sei collegi. I voti sottratti a sinistra non sono stati una marea, ma sufficienti a saldare quel conto in sospeso, per non aver fatto quel passo indietro, come Emiliano. APPROFONDISCI CON IL PODCAST E adesso la strada verso il grande ritorno in Parlamento si fa molto dura per Vendola, che dopo la grande rentrée puntava alle elezioni politiche tra un anno e mezzo. «Venivamo da una lunga traversata nel deserto, fuori dalle istituzioni pugliesi, e abbiamo pagato un conto pesantissimo — conclude amareggiato Vendola —, ma non ci arrendiamo di certo e continueremo a fare politica per questa terra meravigliosa. Decaro? Gli mando un forte abbraccio e un grande in bocca al lupo». La newsletter Diario Politico Se vuoi restare aggiornato sulle notizie di politica iscriviti alla newsletter Diario Politico . E' dedicata agli abbonati al Corriere della Sera e arriva due volte alla settimana alle 12. Basta cliccare qui.|2025-11-25|https://www.corriere.it/politica/25_novembre_25/puglia-vendola-escluso-dal-consiglio-regionale-cosi-la-vendetta-di-decaro-ha-innescato-il-crollo-di-avs-bad55618-2c52-4e9d-ac86-a6d9e4736xlk.shtml
Si tratta di un'attività in mano alla criminalità organizzata, con centri di smistamento e un mercato dei ricambi che non accenna a diminuire Una questione internazionale In Europa il furto d'auto non è più un crimine da teppistelli che armeggiano nel buio con un cacciavite: è una filiera industriale, con catene di smontaggio estremamente efficienti. Le auto rubate vengono infatti ridotte in pezzi, infilate in container e spedite, con efficienza degna dei migliori corrieri, verso Est Europa, Africa occidentale e Marocco. A gestire l'operazione, reti criminali transnazionali perfettamente organizzate che si muovono tra Francia, Italia e Paesi Bassi con la stessa disinvoltura con cui noi cerchiamo un parcheggio in città ad agosto. Intere, ma meglio a pezzi La statistica è impietosa: dopo il furto, solo il 40-45% dei veicoli torna a farsi rivedere. Il resto, quel 55% che si dissolve nel nulla, imbocca due strade: le auto di alta gamma finiscono nei laboratori illegali per una seduta completa di chirurgia estetica – telaio alterato, targa rinnovata, nuova identità e via sul mercato come se nulla fosse – mentre quelle di fascia media o bassa vengono smembrate con zelo quasi scientifico per ingrassare il mercato nero dei ricambi. Un settore floridissimodove ogni pezzo trova un acquirente, dai fari alle portiere, fino ai paraurti venduti online come se fossero articoli per la casa. Auto smontate per strada C'è poi la categoria dei «furti random»: durante le soste in autostrada spariscono i gruppi ottici dei mezzi commerciali, che costano come un weekend a Parigi mentre in città i pezzi più gettonati sono quelli delle batterie delle ibride e dei cavi per la ricarica. Le marmitte catalitiche sono un evergreen, grazie al loro delizioso mix di rodio e palladio che, sul mercato dei metalli preziosi, ha lo stesso valore e grado di commerciabilità della collana d'oro della bisnonna. A lanciare l'allarme è Maurizio Iperti, Presidente Connected Car Solutions di LoJack International, intervenuto al VCI Event 2025, la convention europea che ogni anno riunisce forze dell'ordine, esperti e industria per capire come inseguire ladri sempre più tecnologici. Rubare è facile: urge una risposta a livello europeo Il fatto è che il crimine si è evoluto più della normativa: oggi si ruba un'auto con un relay attack (ovvero intercettando il segnale dei sistemi keyless) si clona una chiave in dieci secondi e si zittisce un GPS con un jammer comprato online. Di fronte a questo arsenale, pensare di difendersi con la classica «denuncia ai carabinieri» è come presentarsi a Wimbledon con una racchetta da padel. Ecco perché l'Europa ha finalmente capito che serve una risposta coordinata, una rete che unisca autorità, costruttori, assicurazioni e operatori tecnologici: grazie alla collaborazione con Europol, Interpol e Frontex, si organizzano operazioni simultanee in più Paesi, si montano sale operative comuni, si presidiano confini terrestri e marittimi con controlli congiunti e scambio dati in tempo reale. Auto rubate: intere, a pezzi, che fine fanno? Come difendersi? / Il traffico internazionale di auto passa attraverso i porti La soluzione: le auto-spia «Quando si parla di riciclaggio, il reato è quasi sempre internazionale» ha ricordato infatti Iperti, illustrando le caratteristiche della tecnologia Mesh – sviluppata da LoJack – che trasforma ogni veicolo in un sensore ambulante capace di intercettare quelli rubati che si trovano nelle vicinanze. Con 1,1 milioni di utenti attivi in Europa, c'è infatti la possibilità di creare una rete silenziosa, capillare, che moltiplica i punti di rilevamento e permette recuperi rapidissimi: l'esempio più recente riguarda 18 auto (per un valore di 650.000 euro) rubate in cinque Paesi europei e individuate nel porto di Algeciras grazie proprio al Mesh e alla Guardia Civil spagnola.|2025-11-25|https://www.corriere.it/motori/25_novembre_25/che-fine-fanno-le-auto-rubate-84efad50-2c22-4f0a-b161-a9da0d018xlk.shtml
di Mara Rodella «Da un'esperienza brutta, se condivisa, può nascere qualcosa di costruttivo, ecco perché ho raccontato la mia esperienza». Martedì mattina la figlia di Francesco e di Ambra parlerà all'Università Cattolica nell'ambito dell'incontro «Quello che l'amore non è», che si aprirà con la proiezione di «Oltre l'amore», a cura della Polizia di Stato e del Dams Jolanda Renga con il papà Francesco e il questore di Brescia Paolo Sartori / Jolanda Renga e il padre Francesco in questura con il questore Paolo Sartori (LaPresse) Sono le 19.07 del 10 ottobre scorso. Jolanda Renga è «in giro, a Milano» dove vive e studia comunicazione all'università. Sul suo telefonino arriva un messaggio whatsapp: numero sconosciuto, prefisso americano, qualche errore ortografico. «Pubblicherò a mezzanotte le foto che ho di te nuda. Dì ad Ambra che se non riceverò 10mila dollari ti rovinerò la vita». Ambra, che di cognome fa Angiolini, è la sua mamma. «E questo è l'aspetto che mi ha inquietato di più: chi ha scritto sapeva esattamente che quello fosse il mio numero». E non uno a caso. «Ho pensato che volessero intimidire anche mia mamma o fare un brutto scherzo ad entrambe». A raccontarlo è Jolanda Renga. Determinata, solare, spiritosa, coraggiosa, spigliata, sincera. Mai protagonista, sempre spinta dalla voglia di condividere solo per aiutare altre ragazze vittime, come lei, di revenge porn o di qualsiasi altra forma di violenza di genere. Accanto a lei c'è papà Francesco («si sono rivolti a due donne, questo aspetto è importante»): la prima persona a cui, quella sera, ha chiesto aiuto. Anzi, la seconda. Prima in realtà, ha scritto al fratello minore, Leonardo, 20 anni («uno smanettone che sa sempre un sacco di cose, ho pensato che avrebbe potuto aiutarmi a capire!»). «Leo, ho bisogno di una mano». Gli racconta. «Mi ha detto di chiamare subito mamma e papà. Si è offerto di farlo lui, sospettando che magari mi vergognassi: è stato incredibilmente protettivo nei miei confronti». Ma lei non ha nulla di che vergognarsi o temere, tantomeno il giudizio dei genitori. Nessun tabù. Spaventata, chiama il padre — mamma sta lavorando a teatro, «non volevo agitarla, farla preoccupare. Minacciavano di rovinarmi la vita e dai per scontato che poi le cose diventino difficili per te che il messaggio lo ricevi, non certo per chi lo manda», pur perfettamente consapevole «che non ci siano mie foto in giro. Ma possono essere generate in un attimo con l'intelligenza artificiale: quella era la paura. So che ci sono tantissimi programmi gratuiti alla portata di chiunque, rischiando, magari per scherzo, di apportare un danno enorme a una persona. L'opinione pubblica, su questi temi, è sempre molto rigida piuttosto che comprensiva». E attenzione: «Anche se quelle foto io le avessi inviate a qualcuno — ci tiene tantissimo a sottolinearlo — non dovrei sentirmi giudicata, da mio padre e da nessun altro». Questo è il concetto che Jolanda vuole sdoganare: «Una ragazza non deve sentirsi in difetto se mai le fosse capitato di inoltrare immagini private, è una scelta personale e insindacabile. Bisogna insegnare ai ragazzi a non condividerle, questo è il focus». Francesco risponde. Ascolta. E da padre «La conosco, sapevo che non esiste alcuna foto di quel genere». Al netto di questo «ho cercato di tranquillizzarla, le ho detto di non preoccuparsi. Era molto agitata soprattutto perché la mamma stava lavorando e non voleva innervosirla». Poi ha chiesto aiuto alla Questura su come muoversi. «Abbiamo visto il messaggio e consigliato di segnalarlo su Commissariato online » quindi alla sezione Postale, spiega Domenico Geracitano, sovrintendente della Questura di Brescia, da sempre in prima linea contro il bullismo, nelle scuole. «Anche là dove avessero postate fotografie realizzate con l'AI, abbiamo raccomandato a Jolanda di passare al contrattacco e spiegare». Lei lo fa, in un video sul suo profilo sociale, previo confronto in famiglia. «Ho pensato che magari altre ragazze, giovanissime, trovandosi nella stessa situazione magari non hanno la libertà che ho avuto io di parlarne a casa e vanno nel panico, in vergogna. O cercano di pagare, ma non finirà lì la faccenda. Volevo dire loro di chiedere aiuto a una persona di riferimento, adulta. E alle forze dell'ordine». Nessuno giudicherà. Secondo: «Bloccate subito il numero» raccomanda la Polizia di Stato. Sorride, Jolanda, ricordando di essere andata pure fisicamente, in commissariato, a Milano — «quello sbagliato, però, vista la zona in cui vivo!» — e «nessuno degli agenti ha chiesto a me o al mio fidanzato se quelle immagini io le avessi effettivamente mandate o no, proprio perché non è questo il punto». Questa mattina, martedì 25 novembre, dalle 9.30, Jolanda Renga sarà all'Università Cattolica di via Trieste, in città, testimonial dell'incontro «Quello che l'amore non è», che si aprirà con la proiezione di «Oltre l'amore», a cura della Polizia di Stato e del Dams, in cui tra l'altro, alla fine, compaiono anche il padre Francesco e Nek. «Sono convinta che, ovviamente con il linguaggio adeguato in base all'età, l'educazione al rispetto reciproco, anche delle emozioni, comprese le proprie, all'affettività, alle relazioni con l'altro e alla sessualità debba iniziare già dai bambini». Non tutti, dentro casa, hanno la medesima struttura familiare, «e non è giusto permettere che ci siano individui emotivamente coscienti e formati e altri completamente sprovvisti». La Polizia di Stato entra quotidianamente nelle aule. A parlare con ragazzini sempre più giovani. «È capitato che una maestra ci chiamasse perché un bambino di quinta elementare ha dato un pugno sul banco e a una sua compagna ha detto Stai zitta o ti stupro », racconta Geracitano. Cala il gelo. Colpa di un videogioco, pare, per adulti, ricevuto due anni prima (non l'avevano ben capito nemmeno i genitori), e «dell'avatar che si era creato, che aveva già fatto suo e generato oltre duemila ore online, riproponendolo a scuola». E rivivendo ogni, violento, dettaglio, con tanto di simulazione di una coltellata alla gola all'antagonista femminile di turno per non scendere di classifica. Quando Jolanda posta il video, ripercorrendo il messaggio minatorio ricevuto, piovono anche i commenti degli haters. Paradossale. Sorride. Voleva essere costruttiva, c'è chi voleva distruggerla. «Diventare virali è un attimo. Ma è pericoloso. Ci si espone a una miriade di occhi e pensieri. Non è giusto doversi aspettare gli insulti, ma io sono consapevole del rischio. E resto io, a prescindere da tutto. È uno dei pericoli più grandi dei social, soprattutto per i giovanissimi, più vulnerabili: è tutto talmente veloce che non ci si può strutturare». Da idolo a odiato in un amen. Chiedete aiuto. «Oltre a Commissariato online esiste anche l'applicazione Youpol, per qualsiasi segnalazione in tempo reale alle nostre centrali operative, anche nell'anonimato oppure con geolocalizzazione immediata. Fidatevi» ribadisce il Questore, Paolo Sartori. Lo sottolinea ancora, Jolanda, pensando all'evento di oggi in Cattolica. «Io non ho nulla da insegnare a nessuno, non mi metterei mai al centro. Ma parlare con i ragazzi mi piace molto. E se qualcuno può sentirsi vicino a me ne sono felice: una cosa brutta la si può trasformare in positiva e costruttiva per aiutare altre persone. È solo per questo che ho condiviso la mia storia, forte di tanti follower, lo penso davvero». Anche noi.|2025-11-25|https://brescia.corriere.it/notizie/cronaca/25_novembre_25/jolanda-renga-io-vittima-di-revenge-porn-voglio-aiutare-gli-altri-a-reagire-9d011c97-e2b2-474f-a582-4978ecca4xlk.shtml
di Ruggiero Corcella Un'analisi dell'Istituto superiore di sanità su dieci anni di dati mostra che quasi un italiano su dieci è ancora suscettibile al virus. La maggior parte della trasmissione avviene tra adulti non immunizzati. La scuola, spesso percepita come epicentro della diffusione, ha inciso molto meno del previsto Morbillo, studio dell'Iss su Lancet: ecco perché l'Italia rischia nuove epidemie / (Getty Images) LEGGI ANCHE I numeri dello studio I ricercatori hanno analizzato quasi 15 mila casi notificati al Sistema Nazionale Integrato di Sorveglianza del Morbillo e della Rosolia dal 2013 al 2022 e oltre 700 episodi di trasmissione documentata. Il risultato è un modello matematico che fotografa con precisione le lacune immunitarie presenti nel Paese: nel 2025, il 9,2 per cento della popolazione rimane suscettibile, con livelli più elevati tra i bambini e tra gli adulti nati negli anni Ottanta e Novanta. È una fascia ampia, distribuita in modo eterogeneo sul territorio, e oggi rappresenta il vero punto debole della protezione collettiva. Un terreno che permette al virus di circolare e di generare nuovi focolai, come già accaduto prima della pandemia. Trasmissione sostenuta dagli adulti non vaccinati Uno degli aspetti più innovativi dello studio è la ricostruzione delle catene di trasmissione basata su 795 episodi in cui è stato possibile identificare con precisione chi avesse contagiato chi. Questo lavoro conferma ciò che i bollettini recenti lasciavano intuire: la maggior parte della trasmissione avviene tra adulti non immunizzati. Oltre l'88 per cento degli episodi ha origine in persone non vaccinate e un terzo coinvolge individui di età compresa tra 20 e 39 anni. La scuola, spesso percepita come epicentro della diffusione, ha inciso molto meno del previsto, con appena l'8,5 per cento dei contagi avvenuti in quell'ambito. Il virus circola soprattutto in famiglia, in comunità e in contesti informali, dove il contatto stretto tra persone non immunizzate facilita la trasmissione. Il tempo di generazione, calcolato in 11,7 giorni, indica che il virus mantiene un ritmo di diffusione costante e difficilmente controllabile se la quota di suscettibili resta elevata. Differenze regionali e rischio epidemico La stima del numero di riproduzione effettivo (Rₑ) per il 2025 varia da 1,31 a 1,78 nelle regioni italiane. Sono valori simili a quelli osservati durante i grandi focolai del 2017 e delle ondate del 2013-2019. L'Emilia-Romagna presenta uno degli indici più alti, spinto dalla presenza di adulti non immunizzati. L'Alto Adige combina basse coperture pediatriche a una quota significativa di suscettibili tra i più giovani, superando il 15 per cento nella fascia sotto i 20 anni. La Calabria, negli ultimi dati di sorveglianza, guida l'incidenza, seguita da Marche, Alto Adige, Lazio e Sicilia. Questa disomogeneità crea un mosaico complesso: alcune regioni hanno rafforzato la protezione nei bambini, altre mostrano difficoltàpersistenti nel garantire i richiami o nel raggiungere le fasce adulte. Il risultato complessivo è un Paese in cui il virus può trovare facilmente gruppi vulnerabili, soprattutto quando importato tramite viaggi internazionali. Casi in aumento e impatto sui più piccoli La crescita delle segnalazioni nel 2025 rende questo quadro ancora più concreto. Da gennaio a settembre sono stati registrati 459 casi, con un aumento evidente rispetto ai mesi precedenti e un picco di contagi a maggio, quasi il doppio rispetto ad aprile. Gli esperti attribuiscono parte dell'aumento ai movimenti legati alle festività primaverili e ai viaggi verso Paesi con epidemie attive. L'incidenza più alta si osserva nei bambini sotto i cinque anni, che restano i più vulnerabili alle complicanze. Ventidue casi riguardano neonati sotto l'anno di età, ancora troppo piccoli per essere vaccinati. Nel complesso, più della metà dei contagiati è stata ricoverata e circa un terzo ha sviluppato almeno una complicanza: epatite, polmonite, cheratocongiuntivite, insufficienza respiratoria o diarrea. Sono stati documentati anche tre casi di encefalite, due negli adulti e uno in un preadolescente, tutti privi di protezione vaccinale. Il ritorno del morbillo nel contesto internazionale La situazione italiana si colloca dentro un quadro globale segnato da un aumento significativo dei casi. In Europa, l'Organizzazione mondiale della sanità registra un incremento da 941 casi nel 2022 a oltre 42 mila nel 2023. Una parte consistente della recrudescenza è legata alla diminuzione delle coperture vaccinali durante la pandemia, all'interruzione dei servizi sanitari e alla crescente diffusione di informazioni non corrette sui vaccini. In diversi Paesi, come il Regno Unito, le autorità sanitarie hanno lanciato piani straordinari per recuperare milioni di bambini e adolescenti senza immunizzazione. Gli Stati Uniti stanno vivendo il numero di casi più alto degli ultimi vent'anni, con ricoveri e decessi in aree dove le coperture sono scese sotto l'obiettivo del 95 per cento. Si tratta di segnali che evidenziano come il morbillo possa tornare rapidamente a livelli elevati quando si allentano le difese vaccinali della popolazione. La strategia per evitare nuove epidemie Lo studio di Lancet Infectious Diseases indica con precisione cosa occorre fare per evitare che l'Italia torni a confrontarsi con migliaia di casi: migliorare la copertura vaccinale nei bambini, recuperare chi ha saltato la seconda dose e soprattutto realizzare campagne mirate per gli adulti non immunizzati. Le coorti nate tra gli anni Ottanta e Novanta rappresentano oggi la quota più critica e possono sostenere focolai anche in presenza di buoni livelli di vaccinazione pediatrica. Le differenze regionali richiedono interventi calibrati, capaci di rispondere alle specifiche lacune locali. A questo si aggiunge la necessità di una comunicazione chiara e continua sui benefici del vaccino e di un rafforzamento della sorveglianza, che negli ultimi anni si è dimostrata uno strumento essenziale per comprendere la dinamica della trasmissione.|2025-11-25|https://www.corriere.it/salute/malattie_infettive/25_novembre_25/morbillo-studio-dell-iss-su-lancet-ecco-perche-l-italia-rischia-nuove-epidemie-b59d8288-ad58-4efb-a2a1-5ee047d0bxlk.shtml
di Manuela Porta Lo psicoterapeuta lancia l'allarme, segnalando un fatto successo alle elementari. «Immagini forti, le bambine hanno vomitato. La sessualizzazione precoce ha conseguenze sulla vita adulta: dobbiamo educare i maschi alle relazioni rispettose, il corpo delle donne non è disposizione del loro piacere» Bambini e club del sesso / (Getty Images) «Per la prima volta mi trovo davanti a una situazione che non so affrontare. Nella nostra scuola ci sono bambini di 9 anni che hanno creato il club del sesso . Chi vuole farne parte è obbligato a visionare materiale pornografico, rapporti orali, a tre, con uso di oggetti. Tutto questo è stato scoperto da una mamma: mi viene da dire maledetti i cellulari e maledetti gli adulti incoscienti che glieli comprano sempre prima. Alcune bambine manifestano disagio forte, oggi una ha vomitato per lo schifo provato davanti a quelle immagini, altre piangono». «Queste sono le parole di una collega che insegna alle elementari, ma sono tante le segnalazioni che mi arrivano da anni, a cadenza quasi settimanale» - spiega Alberto Pellai, psicoterapeuta dell'età evolutiva - «Spesso ricevo mail con richieste d'aiuto in cui un adulto rivela di sentirsi disorientato di fronte a ciò che ha scoperto esistere nella vita virtuale di uno studente o di un figlio. Il mondo digitale dai nostri figli viene gestito in autonomia. E con quell'autonomia, quando sono giovanissimi e inesperti, i nostri figli possono agire danneggiando loro stessi e gli altri: per esempio, facendo sexting, spinti dal desiderio di esplorare attraverso il proprio corpo o il corpo dell'altro ciò che hanno colto della sessualità. Noi specialisti assistiamo frequentemente a comportamenti sessuali in età precoce, motivati dal fatto che bambini e ragazzi sono molto confusi, molto eccitati, molto esplorativi. Si tratta di comportamenti che simulano ciò che accade in un abuso sessuale, anche se agiti tra soggetti di pari età, molto inesperti. Le conseguenze possono essere gravi, con effetti di traumatizzazione e di sessualizzazione precoce. Immagini spinte e pericolose possono avere forti ripercussioni sull'equilibrio psico-fisico dei bambini». Dottor Pellai, davanti a questa allarmante situazione i genitori cosa devono fare? «La prima cosa, la più importante, è che la famiglia smetta di mettere a disposizione in un'età precoce lo smartphone nella logica di aumentare il senso di protezione nei confronti di un figlio, immaginando che quel figlio sia più protetto e sicuro grazie alla geolocalizzazione e alla reperibilità istantanea che lo smartphone offre. Lo ha ribadito negli scorsi giorni anche la Società Italiana di Pediatria nelle sue raccomandazioni sull'uso del digitale: no allo smartphone prima dei 13 anni». I genitori si sentono più tranquilli con un figlio in casa con il telefonino che in giro esposto ai pericoli della vita reale. «Sì, ed è una falsa credenza. La cameretta spesso appare come il luogo più sicuro del mondo, in cui a un figlio non può accadere nulla di avverso. Questo atteggiamento è tipico di quei genitori molto preoccupati dell'incolumità fisica, ma che non si rendono conto che oggi ciò che più necessita di essere tutelato è l'incolumità psicologica. Come racconto nel mio ultimo libro, Esci da quella stanza, scritto con Barbara Tamborini, i rischi per i nostri figli non sono fuori nel mondo, ma dentro alle loro stanze, perché è proprio lì che può accadere di tutto e che tutti i limiti possono essere trasgrediti se il genitore non offre un accompagnamento e una supervisione della vita digitale di un minore, oggi più che mai necessaria». I pericoli arrivano dal digitale o anche ciò che una famiglia dice, o non dice, ha un peso? «A casa tutto ciò che ha a che fare con la sessualità resta ancora vincolato al codice del silenzio, rimanendo una questione di parole non dette . E questo silenzio aumenta la vulnerabilità dei figli, poiché nessun bambino – se mai si imbatte in situazioni connotate sessualmente che lo fanno sentire disorientato o a disagio – si sente capace di parlarne con un genitore che gli ha imposto il silenzio in questo ambito educativo». Siamo stati tutti esplorativi, crescendo, rispetto alla sessualità. «Sì, ma un tempo questa esploratività veniva a contatto con strumenti che offrivano risposte e immagini limitate. Oggi, invece, i bambini, facendo una semplice domanda a un motore di ricerca, si possono trovare con pochi clic a navigare in un sito pornografico. Le ricerche dicono che la metà delle prime incursioni di un minore in un sito pornografico sono il frutto della casualità e di una proposta di navigazione che il bambino riceve dall'online senza averla cercata. La sessualità è disseminata ovunque. Così, mentre la famiglia transenna tutto ciò che ha a che fare con il sesso trattandolo come un tabù, i nostri figli hanno accesso a un mondo virtuale che spalanca la porta a qualsiasi tipo di rappresentazione. Il dialogo tra genitori, educatori e minori oggi è più che mai fondamentale per aiutarli a capire che esiste una differenza enorme tra il sesso mostrato dalla pornografia e fare l'amore». Quali le ripercussioni a livello fisico e psicologico? «I bambini che vengono sollecitati sul fronte della sessualità possono diventare portatori di comportamenti di sessualizzazione precoce, poiché tutto ciò che vedono e assorbono non ha modo di essere metabolizzato e integrato in modo adeguato nei loro funzionamenti mentali, ancora immaturi. Sperare che il bambino sappia autolimitarsi quando entra a contatto con la pornografia è impossibile, soprattutto nel passaggio tra infanzia e preadolescenza, momento in cui la ricerca di eccitazione e sensazioni intense è particolarmente acceso. Quando in una classe, o in famiglia, si verificano comportamenti sessualizzati in età precoce è importante che si intervenga subito con azioni di natura educativa e preventiva, aiutando i più piccoli a comprendere il valore dei confini corporei, aspetto che tra l'altro è di importanza fondamentale per la prevenzione degli abusi sessuali sui minori. Inoltre, se un bambino si trova coinvolto in qualcosa che precocizza il suo ingresso nel mondo della sessualità, ne può derivare un trauma: la sua mente, raggiunta e pervasa da immagini ad alto impatto emotivo, può trovarsi in balia di qualcosa che non sa come metabolizzare e risolvere e quindi può produrre sintomi come mal di pancia, mal di testa, vomito». Come agire? «Tutti noi professionisti, insegnanti e genitori dovremmo intervenire aiutando i bambini a dare senso a ciò che la mente fa per difendersi da ci che ritiene inadeguato o pericoloso per il proprio equilibrio. Se il tuo cervello ti fa provare disgusto, fino a darti la sensazione di nausea, sta cercando di farti comprendere che la sessualità – che è una delle cose più belle che abbiamo a disposizione nella vita – è entrata nel tuo campo di esperienza dalla porta sbagliata. Se qualcuno ti ha forzato a vedere immagini o se tu stesso ti sei trovato a contatto con esperienze o immagini sessuali che ti hanno provocato disagio, significa che devi imparare a dire no, ad allontanarti da quelle immagini ed esperienze e a chiedere aiuto ad un adulto di riferimento. Perché nessun bambino deve permettere che una cosa bella entri invece nella vita di qualcuno in modo brutto e distorto, procurando dolore e disagio. È bene aiutare il bambino a comprendere che i sintomi che produce il nostro cervello sono difensivi, e alla luce di questa consapevolezza i bambini possono essere aiutati ad autodeterminarsi e a opporsi a quelle esperienze». APPROFONDISCI CON IL PODCAST Che conseguenze potrebbe avere nel rapporto futuro con le donne? «Il corpo femminile diventa un oggetto a disposizione del piacere maschile e l'abitudine sempre più precoce dei figli maschi di imparare norme sociali e attitudini verso la sessualità all'interno della pornografia è qualcosa che contrasta con il messaggio di prevenzione che invece noi abbiniamo a ogni esperienza educativa relativa alla prevenzione della violenza di genere». Gli ultimi dati Istat lanciano l'allarme: l'aumento della violenza contro le ragazze tra i 16 e i 24 anni, spesso da parte di un ex compagno, dimostra che una parte di giovani maschi rimane ancorata alla cultura del possesso sul corpo femminile. «È fondamentale educare i nostri figli a relazioni rispettose, rispetto ed empatia devono diventare delle competenze su cui noi genitori dobbiamo puntare, in modo che sia sempre parte integrante della loro vita, anche nei comportamenti sessuali con i loro partner». Ha senso, oggi, rimettere nella vita dei bambini e delle bambine anche valori come il rispetto per sé stessi e gli altri? «Dobbiamo favorire in tutti i modi la relazionalità vera , quella con l'amico del cuore, con il ragazzo o la ragazza che ti fa battere il cuore, con il gruppo dei pari con cui sperimenti l'appartenenza a qualcosa che ha caratteristiche totalmente diverse dalla qualità di relazione e dalle esperienze che vivi con mamma e papà e più in generale all'interno dei legami familiari. Purtroppo il mercato molto aggressivo, e una notevole inconsapevolezza di noi genitori, ha sdoganato nella vita dei minori strumenti potentissimi che li hanno allontanati dai compiti evolutivi che da sempre chi cresce deve imparare ad assolvere e li hanno immersi in un modo adultizzato dove tutto viene precocizzato e stimolato con modalità non fase-specifiche. L'aggressività con cui le piattaforme digitali entrano nella vita dei nostri figli non è solo un problema educativo, ma un vero e proprio problema di sanità pubblica. E in tutto questo, la mancanza totale di educazione affettiva e sessuale lascia i piccoli esposti a situazioni estreme ed eccitanti che non sanno gestire e che spesso li tengono in ostaggio». Per ricevere tutti gli aggiornamenti sul mondo di Figli&Genitori iscrivetevi alla newsletter di Figli&Genitori|2025-11-25|https://www.corriere.it/salute/figli-genitori/25_novembre_25/bambini-e-pornografia-alberto-pellai-club-del-sesso-a-9-anni-sul-telefonino-5f7a6cbf-a7d2-44d2-a4ff-7a97fd4fcxlk.shtml
di Paolo Foschi Campania e Puglia al centrosinistra. Il Veneto al centrodestra: Carroccio al 36%, FdI al 18,7% Il centrosinistra mantiene la guida di Puglia e Campania, il centrodestra si conferma in Veneto: 2-1, questo il risultato dell'ultima tornata elettorale, esattamente speculare a quello segnato nelle scorse settimane dai partiti della maggioranza di governo che avevano vinto nelle Marche e in Calabria e perso in Toscana. Le regionali di autunno si chiudono quindi in parità. Ancora in calo l'affluenza: 43,6% il dato medio (5 anni fa era al 57,6%), con la Puglia al 41,8% (56,4% nel 2020), la Campania al 44,1% (55,5%) e il Veneto al 44,6% (61,2%). Non cambia quindi la bandiera issata sulle regioni al voto. Nel dettaglio, in Campania, finita l'era De Luca, l'asse 5 Stelle-Pd, dato favorito dai sondaggisti, ha respinto il tentativo di rimonta del centrodestra: il pentastellato Roberto Fico, ex presidente della Camera, si è imposto con il 60,7% dei voti, mentre il generale Edmondo Cirielli, esponente di spicco di FdI e viceministro degli Esteri, si è fermato al 35,6%. L'appoggio convinto della premier non è dunque riuscito a ribaltare la situazione: la lista Giorgia Meloni per Cirielli-FdI ha ottenuto un deludente 11,8%, Forza Italia il 10,9%, la Lega il 5,5%. Sul fronte opposto Pd al 18,7%, M5S al 9,2%, Casa riformista al 5,9% e Avs al 4,6%. Bene le liste civiche, con A testa alta all'8%. In Veneto il centrodestra ha dominato il voto con Alberto Stefani, 33 anni, vicesegretario leghista: con il 64,4% raccoglie l'eredità di Luca Zaia, mentre Giovanni Manildo, Pd, si è fermato al 28,9%. Il medico no vax Riccardo Szumski, che ha fatto un campagna elettorale contro la destra e contro la sinistra ha preso più del 5%. Nel derby interno al centrodestra, la Lega, grazie anche al traino del governatore uscente Luca Zaia, ha superato il 36%, con FdI al 18,7% e Forza Italia al 6,3%. Tutto secondo le previsioni anche in Puglia: Antonio Decaro, europarlamentare Pd con record di preferenze al Sud e apprezzato ex sindaco di Bari, è volato al 64,1%, lasciando al 35% l'imprenditore Luigi Lobuono, centrodestra, già candidato sindaco a Bari nel 2004 sconfitto da Michele Emiliano, oggi governatore uscente. Il Pd ha incassato il 25,9%, nonostante l'erosione di voti da parte delle liste civiche (Decaro presidente al 12,7% e Per la Puglia all'8,6%). Il Movimento 5 Stelle ha preso poco più del 7%. Dall'altra parte, FdI al 18,7%, Forza Italia sopra il 9% e la Lega all'8%. APPROFONDISCI CON IL PODCAST «Uniti si stravince, la vera sconfitta di oggi è Giorgia Meloni»: questo il commento di Elly Schlein, segretaria del Pd. Per la premier Giorgia Meloni, invece, la vittoria di Stefani «è il frutto della credibilità del centrodestra». «I risultati di Campania e Puglia, dopo la Toscana, dicono invece che l'alternativa c'è, da casa riformista fino alla sinistra. E questa alternativa, quando è unita, vince» ha commentato Matteo Renzi, Italia Viva. Secondo Giuseppe Conte, in Campania «ha vinto chi non si è rivoltato dall'altra parte di fronte alle difficoltà di famiglie e imprese, chi non dice che va tutto bene, chi ha saputo ascoltare». Per Antonio Tajani, Forza Italia, «la situazione rimane quella che era prima, con tre regioni dove la sinistra si è confermata e tre regioni dove il centrodestra si è confermato. In più la Val d'Aosta, dove Forza Italia è entrata al governo e ha sostituito il Pd. Quindi diciamo è finita 4 a 3». Matteo Salvini ha invece commentato con orgoglio il successo in Veneto: «Vince la squadra». La newsletter Diario Politico Se vuoi restare aggiornato sulle notizie di politica iscriviti alla newsletter Diario Politico . E' dedicata agli abbonati al Corriere della Sera e arriva due volte alla settimana alle 12. Basta cliccare qui.|2025-11-25|https://www.corriere.it/politica/25_novembre_25/elezioni-regionali-campania-puglia-veneto-risultati-definitivi-6011382c-df3c-4a40-a71d-7fdc3cd61xlk.shtml
di Daniela Corneo Il report dell'Osservatorio di Antoniano sulla povertà: Emilia-Romagna prima per utenti delle mense tra i 18 e i 30 anni e per le madri sole con minori. Il direttore Fra Cavalli: «È un'emergenza, abbiamo picchi di 350 persone che chiedono un pasto» 24 nov 2025 / La fila per la mensa dell'Antoniano e il direttore Fra Giampaolo Cavalli I giovani tra i 18 e i 30 anni sono i nuovi poveri. Soprattutto in Emilia-Romagna che, con il 42% del totale nazionale dei giovani che si sono rivolti alle mense dei frati, è al primo posto in Italia per il numero di under 30 che chiedono aiuto alla rete di Operazione Pane per avere almeno un pasto al giorno garantito. Giovani under 30 e madri sole Un triste primato nazionale insieme a quello delle madri sole con minori a carico: in Emilia-Romagna si concentra il 32% delle madri single e il 21% dei minori che si rivolgono alle realtà francescane. L'allarme di Fra Cavalli: «Crescita scomposta» Non è certo la prima volta, soprattutto negli ultimi due anni, che dai frati dell'Antoniano di Bologna arriva il grido d'allarme sulla povertà crescente sotto le Due Torri e in Emilia-Romagna. «Ma adesso la domanda aumenta moltissimo e in maniera un po' scomposta, a questi numeri non eravamo preparati», ammette senza riserve il direttore dell'Antoniano Fra Giampaolo Cavalli lanciando il nuovo report dell'Osservatorio dell'Antoniano sulla povertà in Italia. Bologna rispecchia il dato emiliano-romagnolo. Anzi, nel capoluogo la situazione, data l'emergenza casa, è ancora più grave. La precarietà nonostante il lavoro «Tra i nuovi poveri — spiega Antoniano — cresce il numero di ragazzi e ragazze sotto i 30 anni che, pur avendo un'istruzione e talvolta anche un impiego non riescono a sostenere le spese quotidiane o a emanciparsi dal nucleo familiare. È un segnale forte di una precarietà che non è più solo economica, ma anche sociale e generazionale». Picchi di 350 persone in fila per un pasto Numeri, questi degli under 30, in crescita come quelli delle donne che si rivolgono alla mensa anche in via Guinizelli. «Se l'anno scorso, in questo periodo — ammette Fra Cavalli — nella nostra mensa eravamo su picchi di 200 persone al giorno, adesso in mensa una o più volte la settimana arriviamo a 300-350 persone: questo racconta di un'emergenza, perché è un dato che non riguarda più gli utenti tradizionali dei nostri servizi, ma sta coinvolgendo molto trasversalmente tante persone che hanno lavori poveri, generalmente di ingresso nel mondo del lavoro, con salari che non riescono a garantire i bisogni fondamentali soprattutto di una città come Bologna. Sono quindi aumentati i giovani e sono aumentate le donne che vediamo più numerose di un tempo in mensa, vengono perché hanno bisogno di arrotondare per arrivare a fine mese e devono risparmiare sulla spesa alimentare». L'Antoniano: «Questi numeri sono un'emergenza» Fra Cavalli lo dice a chiare lettere: «Per noi questi numeri sono un'emergenza, non sono certo numeri a cui avevamo pensato e nonostante abbiamo molti volontari che ci aiutano - sono 20 solo quelli che quotidianamente aiutano in mensa - quella attuale è una situazione da fare emergere. Ai tavoli cittadini la nostra difficoltà, così come quella di altre realtà simili, è già stata rappresentata, ma bisogna trovare soluzioni strutturali». Secondo il direttore dell'Antoniano serve uno scatto anche delle istituzioni: «Al di là della risposta emergenziale che diamo noi, la Caritas o le Cucine popolari, non va confusa la risposta contingente con la soluzione per una domanda che si fa pressante e cresce». Insomma: «Continueremo a dare una risposta al meglio — dice Fra Cavalli — ma non possiamo farlo da soli». Ogni mese distribuiti 11mila pasti in Emilia-Romagna Del resto il numero medio dei pasti distribuiti ogni mese in Emilia-Romagna nelle mense francescane la dice lunga: sono oltre 11.000 e per questo dato la nostra regione è seconda in Italia dopo il Piemonte. Tanto che l'Antoniano come ogni anno rilancia la campagna solidale di Operazione Pane che fino al 16 dicembre consentirà di poter fare una donazione inviando un sms o chiamando da rete fissa al numero 45588, oppure sul sito www.operazionepane.it. daniela.corneo@rcs.it|2025-11-25|https://corrieredibologna.corriere.it/notizie/cronaca/25_novembre_25/bologna-sempre-piu-ragazzi-under-30-in-fila-per-un-pasto-alla-mensa-dei-poveri-l-allarme-di-antoniano-non-ce-la-fanno-anche-se-b2bf23d8-2f19-47da-b77e-c6b1484c3xlk.shtml
di Simona Brandolini, inviata a Napoli L'esponente M5S: «Un asse con la Puglia». Il grazie a De Luca, che alla festa non si presenta Elezioni regionali in Campania 2025, proiezioni: il vincitore è Roberto Fico (56,5%-58%). Cirielli: «Auguri di cuore, buon lavoro». Conte e Schlein al comitato elettorale a Napoli La diretta / Il nuovo governatore della Campania Roberto Fico DALLA NOSTRA INVIATA A NAPOLI - I 5 Stelle in Campania s'erano giocati l' all-in. Roberto Fico era l'assicurazione sulla vita del Movimento. Ma anche del campo largo: «Tutti insieme si vince, anzi si stravince», non sta nella pelle Elly Schlein. È corsa da Roma a Napoli per intestarsi quel «testardamente unitari» che dopo le ultime débâcle elettorali sembrava più preconizzare un campo minato. Anche Giuseppe Conte è costretto a questo punto ad ammettere: «Questo impegno collettivo fa ben sperare in prospettiva». Cioè nel 2027. Fico va oltre il 60 per cento. Il suo avversario, «l'uomo di Meloni», Edmondo Cirielli si ferma vicino al 36. Una vittoria netta. Offuscata dal dato dell'affluenza: soltanto il 44 per cento dei campani s'è recato alle urne, cinque anni fa (quelli di De Luca al 70 per cento) il 55. Un crollo di ben 11 punti percentuale. Sul palchetto allestito alla Fabbrica dell'Innovazione, ex zona industriale napoletana, ci sono tutti: il duo Bonelli-Fratoianni (Avs), Conte (M5S), Schlein (Pd), Maraio (socialisti) e poi anche Gaetano Manfredi, il sindaco del modello Napoli e tra i registi dell'operazione Fico. In un sussulto di entusiasmo, il dem Marco Sarracino sentenzia: «Roberto è il nostro Mamdani». Fico: «Cambio della maggioranza nazionale» L'ex presidente della Camera, il posillipino che non hanno visto arrivare, ha la calma serafica di sempre: «Da domani dobbiamo metterci al lavoro per governare al meglio». Il primo atto? «Da subito lavoreremo sulla medicina territoriale — spiega —. Gli impegni per noi sono giuramenti. E poi sul rafforzamento dei servizi territoriali per le persone disabili e con autismo. Lavoreremo con le aree interne». Poi lotta alle disuguaglianze, lavoro, distretti industriali. Fa gli auguri al collega Antonio Decaro: «Con la Puglia e con il Sud dovremmo lavorare insieme». E ancora: «Dalla Campania arriva un altro messaggio: non vogliamo l'autonomia differenziata e non ve la faremo fare». Ma la conclusione è la seguente: «Ci aspettano momenti importanti, nel 2027 dalla Campania potrà venire un cambio della maggioranza nazionale. Dobbiamo essere pronti. Noi non abbiamo trasformato queste elezioni regionali in nazionali. Lo ha fatto il centrodestra facendo campagna elettorale dai ministeri. Hanno inquinato i pozzi con insulti e polemiche. Dopo aver investito tutto, la remontada non c'è stata. Hanno lavorato per farci perdere, abbiamo vinto in larga misura e con l'unione della coalizione. Da oggi spero che si abbassino i toni. Le istituzioni vengono prima di tutto». L'unico assente, ingombrante a dire il vero, è il governatore uscente Vincenzo De Luca. Pd primo partito, poi M5S Presente alla vittoria di Manfredi nel 2021, non a quella del suo successore. Fico lo ringrazia. Il presidente gli ha inviato un messaggio che non ha ancora letto. Ma c'è un dato che si impone. Come è andata la competizione interna alla coalizione? Chi ha vinto e chi ha perso? Il Pd è il primo partito con il 18,5 per cento, il Movimento 5 Stelle al 9,1, Casa riformista al 5,9. Il listone deluchiano «A testa alta» batte la civica Roberto Fico presidente: 8,3 per cento contro il 5,4 per cento. «Certo la lista De Luca ha vinto, ma Fico non ha vinto per De Luca», questo è quello che si sussurra. E ancora: «De Luca ha sperato fino all'ultimo di essere decisivo ma siccome lo scarto con il centrodestra supera i venti punti percentuali, i suoi consiglieri non saranno così determinanti». Col senno di poi in molti ragionano: «De Luca non era necessario». Ma sono chiacchiere. Quanto peserà lo si vedrà nella composizione della nuova giunta. Intanto Conte si gode la vittoria: «Non ha vinto chi ha saltellato e chi ha pensato di batterci lottando nel fango». E Schlein cita Pino Daniele: «Tanto l'aria s'adda cagna' ». E Fico? Alle 21 se ne è già andato a casa, a riposare.|2025-11-25|https://roma.corriere.it/notizie/politica/25_novembre_25/regionali-campania-fico-il-calmo-e-ora-fermiamo-l-autonomia-72806b4c-aaa0-4ee9-a0b9-5e78b650fxlk.shtml
Antonio Decaro vince le elezioni regionali in Puglia con una maggioranza netta. E festeggia il Pd come primo partito. La composizione del consiglio regionale sarà con 29 seggi alla maggioranza e 20 più il candidato del centrodestra Luigi Lobuono all'opposizione. Fuori diversi candidati eccellenti: su tutti Nichi Vendola, governatore eletto nel 2005 e poi confermato per un altro mandato e padre della primavera pugliese: Avs non ha superato la soglia di sbarramento nonostante la sua candidatura. Gli eletti nel Partito democratico Quattordici consiglieri sono stati eletti nel Partito democratico: Francesco Paolicelli, Elisabetta Vaccarella, Ubaldo Pagano a Bari; Loredana Capone e Stefano Minerva a Lecce; Cosimo Borraccino e Donato Pentassuglia a Taranto; Rossella Falcone e Raffaele Piemontese a Foggia; Isabella Lettori e Antonio Matarrelli a Brindisi; Debora Ciliento, Domenico De Santis e Giovanni Vurchio nella Bat. Sette seggi per la lista Decaro presidente Conquista sette seggi la lista Decaro Presidente con: Giuseppe Fischetti a Taranto, Tommaso Gioia a Brindisi; Silvia Miglietta a Lecce; Nicola Rutigliano nella Bat; Giulio Scapato e Graziamaria Starace a Foggia; Felice Antonio Spaccavento a Bari. In Puglia è ancora primavera, il trionfo di Decaro nel segno della continuità di Piero Ricci 25 Novembre 2025 Il centrodestra: 11 consiglieri per Fratelli d'Italia l centrodestra potrà contare su 20 consiglieri oltre al seggio che spetta di diritto a Luigi Lubuono come candidato presidente arrivato secondo. Undici posti in Consiglio regionale per Fratelli d'Italia: Tommaso Scatigna eletto a Bari; Cataldo Basile e Paolo Pagliaro a Lecce; Renato Perrini e Giampaolo Vietri a Taranto; Giovanni De Leonardis e Nicola Gatta a Foggia; Luigi Caroli e Antonio Scianaro a Brindisi; Andrea Ferri e Antonia Spina nella Bat. Cinque eletti in Forza Italia Dopo Fratelli d'Italia, il centrodestra in Consiglio sarà rappresentato da cinque eletti di Forza Italia: Paolo Dell'Erba a Foggia; Massimiliano Di Cuia a Taranto; Marcello Lanotte nella Bat; Paride Mazzotta a Lecce e Anna Carmela Minuto a Bari. Quattro in consiglio per la Lega Quattro per la Lega: Napoleone Cera a Foggia; Gianfranco De Blasi a Lecce; Fabio Romito a Bari e Antonio Paolo Scalera a Taranto.|2025-11-25|https://bari.repubblica.it/cronaca/2025/11/25/news/puglia_consiglieri_regionali_eletti-425002840/
Auspica un governo regionale «lontano dalle clientele» e un rinnovamento della «qualità della legislazione» Michele Laforgia, avvocato penalista e fondatore della Giusta causa, oggi anche consigliere comunale. Che attende i dati definitivi sugli eletti in Consiglio regionale per capire cosa ci aspetta. Il pronostico sulla vittoria di Antonio Decaro è stato confermato. Il risultato così prevedibile ha frenato gli elettori o l'astensione ha altre radici? «L'astensione ha radici profonde, non riguarda soltanto le elezioni regionali in Puglia. Ma un dato così sconfortante dovrebbe far riflettere anche noi: dalle comunali di giugno a Bari abbiamo perso 44mila elettori, oltre il 16 per cento. Non è un segnale che possiamo permetterci di sottovalutare. Si è votato anche per i partiti e i consiglieri regionali». Dopo gli scandali degli ultimi anni sul voto di scambio ha percezione che qualcosa sia cambiato? «Certo: che finalmente se ne sono accorti tutti, dagli organi di informazione ai partiti, di destra, di centro e di sinistra. Due anni fa fu considerato uno scandalo denunciare il pericolo rappresentato dalla compravendita di voti e tuttora c'è chi non ha ancora ben compreso le ragioni per cui furono annullate le primarie del centrosinistra, ad aprile del 2024». Il centrodestra è stato in ritardo su tutto. «L'assenza ingiustificata del centrodestra è un problema anche per il centrosinistra. Chi governa ha bisogno dell'opposizione e gli elettori vogliono scegliere, decidere con il proprio voto le politiche che riguardano la loro vita: il lavoro, la sanità, l'ambiente. Avrà pure inciso la sensazione generalizzata che non vi fosse partita, ma credo alla disaffezione abbia contribuito anche la scarsa qualità del dibattito pubblico sui problemi reali». Michele Emiliano ha interpretato il civismo a suo modo. Quello di Decaro sarà un nuovo civismo o una prosecuzione? «Il civismo in cui mi riconosco non si misura sui nomi delle liste elettorali, ma su quello che produce coinvolgendo uomini e donne in un percorso di impegno comune. Tutti i giorni, e non una volta ogni cinque anni». La discesa in campo di Nichi Vendola è servita? La Primavera pugliese sembra lontana. «Siamo in autunno inoltrato, da ogni punto di vista. Nichi Vendola è un amico e un punto di riferimento. Ma dobbiamo attrezzarci per le prossime stagioni, non continuare a vagheggiare un passato ormai remoto». Decaro ha fatto bene a smarcarsi da Emiliano? «Ero e sono convinto della necessità di un rinnovamento profondo del centrosinistra, ma dubito che si possa realizzare semplicemente sostituendo un padre a un altro. Staremo a vedere». Il neopresidente avrà la forza di essere autonomo? «Io mi auguro un governo lontano dalle clientele e tutti i consiglieri regionali al lavoro, da domani, per il bene della Puglia». Decaro fa stravincere il Pd: potrebbe scalare la segreteria? «È stato appena eletto presidente della Regione, con un ampio consenso. Non sarebbe rispettoso né per chi lo ha votato, né per lui, né per il suo partito pensare oggi ad altri, futuri incarichi». Emiliano diventerà assessore o punterà alle politiche? «Non ne ho idea». Lei auspica un Consiglio regionale «rinnovato. In cosa? «Nella qualità della legislazione regionale, che è stata ed è determinante in molte materie a iniziare dall'urbanistica».|2025-11-25|https://bari.repubblica.it/cronaca/2025/11/25/news/michele_laforgia_ora_smettiamola_con_l_amarcord_primavera_pugliese_serviranno_leggi_di_qualita-425002711/
Ha ragione Roberto Fico, nuovo presidente della Regione, quando dice che la vittoria del centrosinistra in Campania è anche una sconfitta del governo Meloni. La presidente del Consiglio si è spesa come mai prima. Il noto balletto di Giorgia e degli altri leader sul palco al grido di chi non salta comunista è , non ha portato fortuna. La premier stessa ha voluto come candidato un suo viceministro, Edmondo Cirielli, staccato da Fico con una percentuale superiore a qualsiasi previsione. Dal modello Caivano in poi, i ministri hanno battuto Napoli in lungo e in largo per espugnare la capitale del Sud . Ma il disegno è fallito e la responsabilità può essere addebitata solo in parte a Cirielli. La sconfitta chiama in causa le scelte strutturali del governo per il Mezzogiorno. Come si può pensare di guadagnare consensi nelle regioni meridionali sposando in pieno il disegno leghista dell'Autonomia differenziata? Perché mai un cittadino campano, o pugliese, dovrebbe votare per chi, di fatto, vuole spaccare l'Italia? Non è bastata la pronuncia della Corte Costituzionale? Mentre il centrodestra saltava sul palco, il ministro Calderoli, il 18 e 19 novembre, firmava le pre-intese con Veneto, Lombardia, Liguria e Piemonte: una mossa davvero geniale per convincere gli elettori del Sud. Ha avuto ragione invece Elly Schlein, quando ha cercato a tutti i costi l'unità del centrosinistra. L'alleanza larga con i Cinque Stelle in Campania e in Puglia è risultata vincente. Ma è solo l'inizio di un duro lavoro. Questo modello può costituire la base di partenza per una coalizione nazionale di centrosinistra davvero unita sulle scelte concrete e sui programmi: non c'è altra strada se l'obiettivo è sconfiggere Giorgia Meloni alle prossime elezioni. Significativo il viaggio da Roma a Napoli di Schlein e Giuseppe Conte, appena dopo i primi exit poll. «Uniti si stravince», ha detto la leader. «La linea è giusta e proseguiremo, siamo in grado di battere le destre nel 2027 e la risposta parte da Sud. L'alternativa esiste ed è molto competitiva». Il tempo a disposizione fino al voto nazionale è poco, presto si capirà la robustezza del disegno. Chiusa l'era De Luca, si volta pagina. Fico ha vinto anche grazie alla sua campagna sobria, seria, costruita sui contenuti, senza cadere nelle trappole. Non è un accentratore, ha uno spirito autenticamente democratico. Ma ora tocca a lui dare prova di capacità amministrativa. Ha annunciato una giunta di qualità con persone competenti, sarebbe un ottimo inizio. Ma la vittoria ha soprattutto un padre in apparenza defilato, l'ingegnere del campo largo : Gaetano Manfredi. Lui più di tutti ha voluto, con Conte, la candidatura di Fico. Con la vittoria alla Regione, Napoli si pone di nuovo al centro e torna ad essere il motore del Mezzogiorno. Ora può davvero partire dalla Campania un laboratorio riformista , che faccia perno sull'asse tra sindaco e presidente, lasciandosi alle spalle gli scontri Con De Luca. Manfredi e Fico hanno in mano una grande carta e tocca a loro giocarla al meglio, sfruttando la sinergia istituzionale, dando prova di buon governo a Napoli e in tutta la regione. Un'occasione irripetibile, sarebbe un delitto sprecarla. Ai cittadini sfiduciati va lanciato un messaggio di efficienza. L'astensionismo ha toccato vette mai raggiunte. Ha votato meno della metà. Il dato non riguarda solo la Campania, ma ancora di più il Veneto e la Puglia. Tutti, da destra a sinistra, devono affrontare la questione, che ha assunto i caratteri di una vera e propria emergenza. I cittadini sono sempre più lontani dalla politica e dalle istituzioni: ecco il nodo vero che pongono queste regionali.|2025-11-25|https://napoli.repubblica.it/cronaca/2025/11/25/news/napoli_al_centro_e_un_alternativa_da_costruire-425002916/
I motivi possono essere i più vari. Chi nella scuola tradizionale non ha trovato l'ambiente e la preparazione che si aspettava, bambini che hanno avuto difficoltà in classe ma anche famiglie che decidono di investire il futuro dei figli sullo sport agonistico piuttosto che sulle lezioni quotidiane in classe. L'istruzione parentale torna a essere un tema di dibattito, dopo il caso della famiglia che ha cresciuto i tre figli nel bosco di Palmoli. Nel 2019 quando a livello nazionale, secondo i dati del Ministero, si contavano 5.126 famiglie che avevano deciso di non mandare i figli a scuola ma di occuparsi direttamente della loro formazione, in Liguria erano appena 108 gli studenti in homeschooling: 35 alle elementari, 41 in alle medie e 22 alle superiori. Gli ultimi dati pubblicati dalla Città Metropolitana di Genova si fermano a sei anni fa e quelli del ministero, che non vanno oltre al 2021, rivelano che in quegli anni il fenomeno è esploso, tanto che in tutta Italia si sono raggiunti i 15.361 studenti. «Con il Covid anche in Liguria c'è stata una sensibile crescita di chi ha scelto questa strada, le famiglie che hanno puntato sull'istruzione parentale si sono moltiplicate per poi ridursi nuovamente negli ultimi anni una volta conclusa completamente la pandemia. In regione parliamo comunque di numeri ridotti – spiega Miria Ferrari, referente ligure di Laif, Associazione Istruzione in Famiglia – E' una scelta familiare e i motivi possono essere molteplici. Io stessa ho scelto questa strada per uno dei miei due figli perché aveva difficoltà non riconosciute dalla scuola e dalle insegnanti così alle medie e alle superiori mi sono occupata direttamente della sua formazione seguendo il programma da casa. Si studiava la mattina e al pomeriggio c'era più tempo per la vita sociale con i compagni e le attività sportive». Una scelta che riguarda soprattutto le regioni settentrionali e gli studenti della scuola primaria mentre nella scuola secondaria i numeri dell'home schooling si riducono sensibilmente. La normativa prevede che la famiglia invii una comunicazione alla propria scuola di riferimento segnalando il nuovo percorso del figlio ( procedura regolarmente rispettata anche dalla famiglia di Palmoli). E alla fine dell'anno scolastico il ragazzo dovrà sostenere un esame di idoneità alla classe successiva in un istituto statale o paritario. «In senso stretto dovrebbero essere i genitori a occuparsi direttamente dell'istruzione dei figli ma le forme per applicarla sono molteplici- continua Miria Ferrari – Anche a Genova ci sono scuole parentali con docenti e pedagogisti ma in alcuni casi si rivelano progetti volatili che durano qualche anno e poi svaniscono».|2025-11-25|https://genova.repubblica.it/cronaca/2025/11/25/news/homeschooling_in_liguria_fenomeno_con_numeri_contenuti_ma_in_crescita_studiare_a_casa-425003267/
di Elena Tebano Il Thanksgiving sarà un'occasione per molti americani di farsi i conti in tasca. I tacchini in Usa sono al minimo storico da 40 anni e questo dovrebbe causare un aumento dei prezzi all'ingrosso del 44% Questo articolo è apparso in origine all'interno della newsletter La Rassegna del Corriere della Sera. Per iscriversi, cliccare qui. Giovedì 27 novembre è il Giorno del Ringraziamento, una delle feste più sentite negli Stati Uniti. Celebra, di solito con un pranzo in famiglia, le cose buone ricevute nell'anno, cade sempre il quarto giovedì di novembre e apre ufficialmente la stagione delle festività e dello shopping natalizi. Il Thanksgiving è quindi anche un'occasione per molti americani di farsi i conti in tasca. E così il costo del pranzo del Ringraziamento, come già il prezzo delle uova, diventa subito un tema politico. Il presidente americano Donald Trump, con il suo istinto quasi feroce per il consenso, all'inizio del mese ha tenuto a dire che quest'anno il cesto del Ringraziamento di Walmart, una delle principali catene di supermercati americane, costa il 25% in meno dello scorso anno. il punto di Daniele Manca Donald Trump L'inflazione Usa Trump sa benissimo che è stato eletto soprattutto a causa dell'inflazione. «Dal giorno in cui presterò giuramento, faremo rapidamente scendere i prezzi e renderemo l'America nuovamente conveniente», aveva promesso in campagna elettorale (il termine inglese è «affordable», che significa «accessibile» e indica qualcosa che le persone possono permettersi). «I prezzi scenderanno. State a guardare. Scenderanno rapidamente». Quello che Trump non ha detto a proposito del cesto del Ringraziamento di Walmart è che costa meno perché il supermercato ci ha messo meno prodotti e più economici di quelli dell'anno scorso. La percezione in politica è (quasi) tutto. In realtà il pranzo del Ringraziamento quest'anno è più caro, anche se gli americani potrebbero non accorgersene. Per Thanksgiving in America si mangia tradizionalmente tacchino ripieno. Ma l'influenza aviaria solo negli ultimi 3 mesi ha portato alla morte di oltre 2 milioni di tacchini in tutti gli Stati Uniti. E un'altra malattia, la rinotracheite del tacchino (causata da un virus noto come Ampv), ha fatto diminuire le uova deposte. Il risultato è che la popolazione di tacchini degli Stati Uniti è al minimo storico degli ultimi 40 anni. Secondo il Dipartimento dell'Agricoltura degli Stati Uniti, questo dovrebbe causare un aumento del 44% dei prezzi all'ingrosso dei tacchini. Ma molti negozi li offrono scontati o addirittura a prezzi stracciati per attirare clienti. «Stiamo assistendo all'attuazione di alcune promozioni nel tentativo di attirare i clienti nel negozio», ha detto all'agenzia Ap David Ortega, professore di economia e politica alimentare alla Michigan State University. Le azioni di Valentina Iorio Donald Trump Il costo degli alimenti per il Ringraziamento La società di ricerche di mercato Datasembly prevede però che i 10 alimenti base per i pasti delle festività da lei monitorati costeranno complessivamente il 4% in più. Il tacchino si mangia tradizionalmente accompagnato dalla salsa di mirtilli rossi: quella in scatola ha registrato il maggiore aumento di prezzo (il 38% in più dell'anno scorso), dopo che la siccità ha influito sulla produzione di mirtilli e i dazi sull'acciaio hanno reso più costose le lattine. Al 17 novembre un paniere di 11 prodotti di base per il Ringraziamento - tra cui un tacchino congelato da 10 libbre, 10 patate Russet, una confezione di ripieno e lattine di mais, fagiolini e salsa di mirtilli rossi - costava 58,81 dollari, ovvero il 4,1% in più rispetto al 2024, secondo Datasembly, che rileva settimanalmente i prezzi in 150.000 negozi statunitensi. Nella seconda settimana di novembre, le galline congelate costavano in media 1,77 dollari al chilo, con un aumento dell'81% rispetto allo stesso periodo dell'anno scorso, secondo Mark Jordan, direttore esecutivo di Leap Market Analytics. Dipende dai danni dei virus avicoli ma anche dell'aumento della domanda dei consumatori, che scelgono le carni bianche perché le altre sono diventate troppo care (il manzo per esempio a settembre costava il 14% in più dell'anno prima). «Gran parte della popolazione guarda le bistecche e dice: non posso o non voglio pagare 30 dollari al chilo», spiega ancora Jordan all'Ap. la guerra commerciale di Fabio Sottocornola La sentenza della Corte Suprema Usa sui dazi di Trump. Perché può scuotere l'economia globale? I maggiori aumenti degli ultimi tre anni L'aumento dei prezzi è un problema anche in Europa e in Italia, ma Trump non solo non ha mantenuto la sua promessa di abbassare i prezzi: ha fatto molto per aumentarli. Oggi tutti i prodotti in scatola negli Stati Uniti costano dai 10 ai 40 centesimi in più a lattina a causa dei dazi sull'acciaio, secondo i calcoli dell'economista della Rutgers Business School Farok Contractor. L'inflazione a settembre era al 3%, il tasso più alto da gennaio. Sempre a settembre, riporta Reuters, diversi prodotti alimentari di base per le famiglie hanno registrato il maggiore aumento degli ultimi tre anni. L'unica cosa che adesso costa meno sono le uova, che erano diventate il simbolo dei fallimenti dell'amministrazione Biden. La stretta sull'immigrazione voluta da Trump ha colpito duramente le comunità ispaniche, tradizionale fonte di manodopera nei campi, e ha reso il costo del lavoro più alto per le aziende agricole, cosa che a sua volta incide sui prezzi. Investire nel turismo di lusso di Giuliana Ferraino L'inflazione Usa La revoca dei dazi sui prodotti alimentari Per tutti questi motivi Trump la scorsa settimana ha revocato i dazi che aveva imposto su centinaia di prodotti alimentari importati, tra cui carne bovina, banane e caffè. E per tutti questi motivi alle elezioni amministrative e locali del 4 novembre hanno vinto candidati democratici come Zohran Mamdani a New York, Abigail Spanberger in Virginia e Mikie Sherrill nel New Jersey: hanno puntato tutti sul tema dei prezzi eccessivi. Secondo i sondaggi, gli elettori del New Jersey, della Virginia, della California e di New York hanno citato le preoccupazioni economiche come la questione più rilevante nel decidere chi votare. E una recente analisi dei dati sui consumatori ha rilevato che sempre più persone sono in ritardo con il pagamento delle bollette per l'elettricità e il riscaldamento: un segnale d'allarme sulle difficoltà degli americani a pagare per beni e servizi essenziali. «I prezzi non sono diminuiti. A dieci mesi dall'insediamento di Trump, i prezzi continuano a salire. I generi alimentari sono più costosi. Le bollette dell'elettricità hanno subito un'impennata. Acquistare un'auto nuova costa di più» ha scritto la settimana scorsa il New York Times in un editoriale che accusa il presidente Maga di aver peggiorato la situazione. «Con l'attenuarsi degli effetti della pandemia di Covid-19, il ritmo dell'aumento dei prezzi è sceso da un tasso annuo del 3% a gennaio al 2,3% ad aprile. Poi, quando le politiche di Trump hanno iniziato a produrre effetti, l'inflazione è risalita al 3%. In un certo senso, questa amministrazione avrebbe potuto non fare nulla e ottenere comunque progressi sull'inflazione , ha affermato Claudia Sahm, a lungo economista della Federal Reserve che ora lavora presso New Century Advisors, una società di investimento. Ma le politiche che hanno scelto hanno creato costi aggiuntivi per le imprese, che tendono a trasferire tali costi sui consumatori ». l'analisi di Federico Fubini epa12517009 US President Donald Trump speaks to members of the media following a swearing in ceremony for Sergio Gor, the new US Ambassador to India, in the Oval Office at the White House in Washington, USA, 10 November 2025. EPA/GRAIG HUDSON / POOL La politica commerciale Secondo il quotidiano americano la politica dei dazi di Trump è destinata a farsi sentire soprattutto nei prossimi mesi. «I dazi doganali sono tasse sulle importazioni e vengono inizialmente pagati dalle aziende che importano merci negli Stati Uniti. Nei primi mesi della presidenza Trump, gli importatori hanno per lo più assorbito questi costi piuttosto che aumentare i prezzi per recuperare il denaro dai consumatori. Alcune aziende hanno dichiarato di voler aspettare per vedere se i dazi sarebbero durati. Con il passare del tempo, le aziende hanno trasferito sempre più i costi dei dazi ai propri clienti. Goldman Sachs stima che la quota dei costi dei dazi sostenuta dai consumatori sia aumentata dal 22% di aprile al 55% di ottobre e che continuerà a crescere, raggiungendo il 67% entro la metà del prossimo anno». I prezzi dunque aumenteranno ancora. È il motivo principale del notevole calo di consensi di Trump negli ultimi mesi. «Una volta terminata la luna di miele, i presidenti tendono a perdere rapidamente popolarità. Ma nessun presidente recente è caduto così in basso così rapidamente come Donald Trump» nota l'Economist. «Trump è stato rieletto sull'onda del pessimismo economico, promettendo agli elettori che durante il suo secondo mandato i redditi saliranno alle stelle, l'inflazione scomparirà completamente, i posti di lavoro torneranno a crescere e la classe media prospererà come mai prima d'ora . Finora sono rimasti delusi. I giudizi sulla sua gestione dell'economia e dell'inflazione erano nettamente positivi subito dopo il suo insediamento. Da allora sono scesi a livelli fortemente negativi». Intanto il presidente posta foto della ristrutturazione milionaria della Casa Bianca, con marmi e rubinetti dorati, che non potrebbero essere più lontane dalle preoccupazioni degli americani per il pranzo del Ringraziamento.|2025-11-25|https://www.corriere.it/economia/consumi/25_novembre_25/inflazione-usa-il-tacchino-dopo-le-uova-perche-il-giorno-del-ringraziamento-e-un-problema-per-trump-1dea769c-32a7-4f8c-a1e7-1cce7be1axlk.shtml
di Francesco Verderami Centrodestra e centrosinistra si rivedranno al referendum sulla giustizia, che sarà l'autentico spartiacque della legislatura. Dalla legge elettorale al derby interno al centrodestra, dai problemi del centrosinistra alla Lombardia Si rivedranno al referendum sulla giustizia, autentico spartiacque della legislatura, che potrebbe indirizzare l'esito del voto nel 2027. Centrodestra e centrosinistra ne sono consci, perché la sfida delle Regionali — chiusa in parità — consegna un quadro politico nazionale invariato. I risultati in Veneto, Campania e Puglia hanno evidenziato come l'Italia sia divisa in sovranismi territoriali che non vengono scalfiti dalla prova nelle urne. Sono figli di un preoccupante innalzamento dell'astensionismo che evidenzia la scomparsa del voto di opinione e mostra di converso la forza del consenso elettorale di appartenenza. Il quesito sulla separazione delle carriere dovrebbe invece scardinare la logica dei blocchi: proprio per questo il test costituzionale sarà indicativo e offrirà una linea di tendenza in vista delle Politiche. Ecco il motivo per cui il centrodestra, confidando nella vittoria del «Sì», vuole accelerare la celebrazione del referendum non oltre la metà di marzo. Ma i responsi di ieri raccontano anche altro e confermano i timori di Giorgia Meloni: in Campania e Puglia le dimensioni del distacco dal centrosinistra non solo rilevano un deficit di classe dirigente in alcune regioni del Sud. In prospettiva proiettano sul futuro voto nazionale l'ombra della «non vittoria» per l'uno o l'altro schieramento. C'è il rischio cioè che — con l'attuale legge elettorale — emergano dalla consultazione del 2027 maggioranze risicate o peggio ancora un pareggio. Evento che segnerebbe la sconfitta del bipolarismo. È dunque un problema sistemico che pone Meloni, perciò la leader di FdI ha chiesto anche a Elly Schlein di farsene carico. E c'è un motivo se ieri ha fatto formalizzare da Giovanni Donzelli, dirigente del suo partito, l'appello agli avversari per il varo di un nuovo sistema di voto che «assicuri la stabilità». Insomma il risultato delle Regionali ha avuto in qualche modo un valore politico, nel senso che ha certificato la probabilità di uno stallo nella prossima legislatura. E un qualsivoglia governo che non fosse espressione del voto rappresenterebbe l'ennesimo colpo di piccone alla già deficitaria partecipazione elettorale. Certo, i numeri dei singoli partiti producono degli effetti nella coalizione di centrodestra: per esempio la vittoria nel derby Veneto su FdI, consente alla Lega di prepararsi a rivendicare anche la presidenza della Lombardia, quando sarà il momento. Sebbene il risultato di Alberto Stefani, con cui Matteo Salvini si fa scudo, è frutto del traino di Luca Zaia e soprattutto mette in risalto la crisi del progetto di Lega nazionale, viste le percentuali nelle regioni del sud. Ma sono questioni che non cambiano gli equilibri della coalizione, destinata a restare compatta pur convivendo con un perenne bradisismo interno. D'altronde è così che vanno avanti da tre anni, durante i quali non è mai stata messa in discussione la leadership di Meloni. Piuttosto il problema è nel centrosinistra, che deve ancora costruire una credibile alternativa di governo, se è vero che ieri i sondaggi hanno registrato il nuovo massimo storico (31,6%) per il partito della premier. I passaggi che contano saranno però il referendum sulla giustizia e l'esame in Parlamento della riforma elettorale. Su questa sequenza di eventi Meloni si gioca buona parte della dote accumulata, oltre che per l'assenza di avversari, per la gestione dei conti pubblici e le relazioni in politica estera. Un nuovo quadro di regole per l'ordine giudiziario e un nuovo quadro di regole per il potere politico, consegnerebbero la stabilità al futuro premier. Chiunque sarà. La newsletter Diario Politico Se vuoi restare aggiornato sulle notizie di politica iscriviti alla newsletter Diario Politico . E' dedicata agli abbonati al Corriere della Sera e arriva due volte alla settimana alle 12. Basta cliccare qui.|2025-11-25|https://www.corriere.it/politica/25_novembre_25/analisi-regionali-verderami-5b9a7a53-e91c-4eea-bb0d-b676b6473xlk.shtml
di Massimiliano Jattoni Dall'Asén Gli Usa puntano sulla Missione perché chi controllerà l'IA applicata alla scoperta scientifica potrà dettare le regole del futuro. Ma analisti segnalano l'assenza di nuovi fondi e dubbi sui costi energetici Con un ordine esecutivo firmato il 24 novembre, Donald Trump ha acceso quello che alla Casa Bianca definiscono «il più grande motore della scoperta scientifica americana dai tempi del programma Apollo». La Genesis Mission — ambizione paragonata dallo stesso governo ai progetti Manhattan e Apollo — punta a trasformare l'intelligenza artificiale in uno strumento capace di comprimere i tempi della ricerca: «Ridurli da anni a giorni o persino a poche ore», ha promesso un alto funzionario dell'Ostp. Un obiettivo che, se realizzato, ridefinirebbe gli equilibri globali dell'innovazione e la competitività scientifica degli Stati Uniti. La piattaforma federale Il progetto prende forma attraverso una piattaforma federale che unirà dataset scientifici pubblici, supercomputer dei laboratori nazionali e infrastrutture cloud del settore privato. La regia è affidata al Department of Energy, mentre il coordinamento politico è dell'Office of Science and Technology Policy. L'ordine esecutivo, nelle sue linee operative, prevede la creazione di foundation models per la scienza, agenti AI in grado di verificare ipotesi e automatizzare intere fasi del lavoro di laboratorio, e un'integrazione senza precedenti tra hardware, software e dati federali. Le aree prioritarie spaziano dalla biotecnologia ai materiali critici, dalla fusione nucleare all'esplorazione spaziale, dalla scienza quantistica alla microelettronica: gli assi portanti della competizione globale. il punto di Daniele Manca Donald Trump La struttura della Missione La struttura della Missione, però, poggia in larga misura sulla collaborazione con l'industria. In conferenza stampa, il segretario all'Energia Chris Wright ha menzionato partner come Nvidia, AMD, Dell e Hewlett Packard Enterprise, sottolineando che altri se ne aggiungeranno. Il Dipartimento dell'Energia mobiliterà inoltre la rete dei 17 laboratori nazionali e oltre 40 mila scienziati, ricercatori e tecnici. ​Perché ora? Il contesto è chiaro: l'IA è diventata un terreno di competizione strategica internazionale. Trump – in una fase politica in cui la leadership tecnologica pesa tanto quanto la tradizionale leadership militare o economica – sceglie la via della mobilitazione scientifica come strumento di supremazia. Come spiega anche Reuters, il piano si inserisce in un più ampio piano di deregolamentazione dell'IA: meno vincoli, più innovazione, più velocità. Alcuni commentatori lo interpretano come un cambio di passo rispetto a politiche precedenti più orientate ai rischi dell'IA. big tech di Giuliana Ferraino Jeff Bezos denunciato dall'ex domestica: «Razzismo e turni fino a 14 ore, non si poteva neppure andare in bagno» ​Implicazioni globali e politiche Sul piano internazionale, questa mossa rilancia Washington nella corsa all'intelligenza artificiale: chi conquista la capacità di generare scoperte scientifiche grazie all'IA potrà in futuro dettare le regole del gioco. Ma mentre l'amministrazione presenta l'iniziativa come un'accelerazione epocale, analisti esterni rilevano alcuni nodi non trascurabili. In particolare, il testo dell'ordine non prevede nuovi stanziamenti dedicati e rimanda più volte ai fondi «disponibili». Critici osservano, inoltre, che gran parte delle partnership citate erano già operative prima della firma e che il consumo energetico necessario a sostenere la crescita dei data center IA rischia di diventare uno dei limiti più concreti all'espansione del progetto. C'è poi il tema della disponibilità di chip e infrastrutture, quello della competizione con la ricerca universitaria ormai in declino secondo molti commentatori, e la necessità che i fondi federali siano effettivamente stanziati e utilizzati. I limiti del programma e le ambizioni La Genesis Mission, insomma, si muove su un crinale complesso: enorme potenziale scientifico e tecnologico, ma vincoli strutturali che potrebbero decidere la sua reale capacità di trasformare la ricerca americana. Se manterrà le promesse contenute nel suo stesso nome, sarà ora il banco di prova della scienza statunitense nell'era dell'intelligenza artificiale.|2025-11-25|https://www.corriere.it/economia/innovazione/25_novembre_25/missione-genesis-cos-e-il-piano-di-trump-per-ridurre-con-l-ai-i-costi-della-ricerca-scientifica-d320aad1-5ab4-48c8-aa1c-a7344432axlk.shtml
di Paola Di Caro «Le sconftte al Sud? Quando si perde c'è sempre qualcosa che si sarebbe potuto fare meglio. Avremmo potuto scegliere prima i candidati, e questo ha pesato sull'astensionismo, e la tornata elettorale è stata troppo spezzettata» ROMA Nessuna batosta. Ne è convinto Giovanni Donzelli: «Se guardiamo alla tornata delle Regionali d'autunno nel loro complesso, la sinistra si aspettava un 5 a 1 e invece è finita 3 a 3, anzi 4 a 3 per noi con la Valle d'Aosta al centrodestra. Ognuno ha confermato gli uscenti». E, rivendica il capo dell'organizzazione di FdI, il suo partito «è cresciuto ovunque rispetto alla tornata precedente». Nonostante sia «chiaro che il nostro traino principale è Giorgia Meloni. Sul piano nazionale la situazione è diversa». Sulla base di cosa lo dice? «Anche solo dei sondaggi usciti oggi: il centrodestra resta in vantaggio, FdI è saldamente il primo partito. Non siamo minimamente preoccupati. Una cosa è un voto locale, altra è governare l'Italia». Resta che siete dietro FI in Campania e addirittura doppiati dalla Lega in Veneto. «In Campania, dove pure siamo cresciuti, ai nostri voti vanno anche aggiunti quelli della lista di Cirielli. In Veneto è fortissimo l'effetto trascinamento di Zaia, che ha fatto molto bene. È normale che con esponenti molto forti sul territorio questo possa accadere». Voi avevate candidato in Campania un viceministro... «E infatti la sinistra ha ottenuto meno della scorsa tornata elettorale: assieme Pd e M5S facevano l'80%, hanno preso il 60%. Dov'è questo straordinario successo?». Un mea culpa sui due candidati in Campania e Puglia solo un mese prima del voto? «Quando si perde c'è sempre qualcosa che si sarebbe potuto fare meglio. Avremmo potuto scegliere prima, ma erano situazioni già prevedibili, il che ha pesato anche sull'astensionismo, oltre al fatto che questa tornata elettorale è stata troppo spezzettata e in autunno». Invece in Veneto la Lega ha stravinto: questo può avere conseguenze sul governo? «Solo positive. Quando prendiamo molti voti ci dicono che fagocitiamo gli avversari, che ci sia un equilibrio in alcune regioni non è affatto negativo, a noi interessa che tutta la coalizione avanzi». APPROFONDISCI CON IL PODCAST A chi toccherà il candidato il Lombardia? «È stato lo stesso Salvini a dire che saranno gli ultimi risultati ottenuti nella Regione a stabilire chi potrà avanzare la candidatura». Cioè, se si accorpasse il voto di Politiche e Regionali toccherebbe a voi, sulla base del voto delle Europee? «Mi attengo a quello che ha detto lui, quindi immagino che sia così». Volete cambiare la legge elettorale: temete molto il centrosinistra oggi unito? «Non temiamo nulla. Noi andremo alle elezioni non contando sulle possibili divisioni degli avversari, ma presentando i risultati che abbiamo ottenuto governando il Paese. Più posti di lavoro, meno sbarchi e immigrazione clandestina, la Borsa in crescita, le promozioni delle agenzie di rating, le tasse diminuite. E la stabilità, che è un valore in sé e che permette di raggiungere gli obiettivi». Con questa legge c'è stata stabilità. «Per nostre capacità e per le loro divisioni. Ma con questa legge il rischio che nessuno abbia la maggioranza alle prossime elezioni esiste eccome: loro ne sarebbero felici, perché sarebbero prontissimi a fare un governo con tutti dentro, noi no. Noi vogliamo che chiunque vinca possa governare per 5 anni». Con una legge sul modello Regionali? «Mi sembra decisamente la migliore». La newsletter Diario Politico Se vuoi restare aggiornato sulle notizie di politica iscriviti alla newsletter Diario Politico . E' dedicata agli abbonati al Corriere della Sera e arriva due volte alla settimana alle 12. Basta cliccare qui.|2025-11-25|https://www.corriere.it/politica/25_novembre_25/giovanni-donzelli-fdi-era-un-voto-locale-per-la-legge-elettorale-quello-delle-regioni-e-il-modello-migliore-58073805-9888-4f96-8389-830e47ccdxlk.shtml
In un paese in cui la cultura hip hop è spesso stata disprezzata dall'intellighenzia, Marracash è una mosca bianca. Lo spessore dei suoi versi – in particolare quelli della trilogia formata dagli album «Persona» del 2019, «Noi, loro, gli altri» del 2021 e «È finita la pace» del 2024 – lo hanno reso il rapper italiano più incensato dall'élite intellettuale e culturale. «Ogni tanto però mi attribuiscono nozioni che io non possiedo» sorride lui. «Sono un autodidatta, ho letto tantissimo ma non ho una formazione standardizzata». Forse anche per questo il libro che porta la sua firma, «Qualcosa in cui credere» (Rizzoli Lizard), non assomiglia a quelli dei suoi colleghi, neanche nell'aspetto. Scritto insieme al giornalista musicale Claudio Cabona, non è la classica autobiografia o l'ennesimo instant book pubblicato a beneficio dei fan, ma un volume fotografico dalle dimensioni generose, in cui le immagini sono accompagnate da una vera e propria immersione totale nel suo processo creativo: è il racconto passo per passo di come sono nati i suoi tre album più amati, e soprattutto delle motivazioni che lo muovevano mentre li scriveva. Una storia che ripercorre anche durante la presentazione al cospetto di poche fortunate decine di fan, in dialogo con lo stesso Cabona. Tutto comincia nel 2019, dopo la fine di una relazione tossica, quella descritta minuziosamente in «Crudelia», uno dei suo brani più famosi. «Mi ha fatto vacillare al punto da non sapere più se sarei riuscito a fare questo lavoro, tutto il music business mi dava per spacciato» ricorda. E invece il pubblico comincia a identificarsi davvero con lui e con la sua auto-analisi lucidissima e a tratti impietosa, molto lontana dal clichè del rapper con l'ego ipertrofico. «Fino ad allora i miei pezzi più intimi e personali erano sempre stati i meno ascoltati dei miei album, con Persona tutto è cambiato» ricorda. Poi arriva la doccia fredda del Covid, con il lockdown che lo costringe ad annullare un tour nei palasport che pochi giorni prima era andato sold-out in pochi minuti. «Una doccia fredda che però mi ha dato tempo e modo di provare a incidere un altro disco nel solco già tracciato: se avevano capito Persona , c'era speranza» ride, ricordando che i suoi discografici temevano che il suo rap fosse «troppo adulto» per i ragazzini del pubblico generalista. Nasce così «Noi, loro, gli altri», il secondo capitolo della trilogia, e tuttora il suo preferito, in cui mette se stesso in un contesto collettivo. «Agli esordi ero un ragazzo di periferia: pensavo solo a salvarmi, a fare soldi, a non finire come i miei a fare una vita di rinunce» dice. «Ma poi ho capito che c'è molto altro, che dovevo comunicare qualcosa ai ragazzi come me. Quanti di loro sognano di avere il mio orologio? Io glielo darei, ma per fargli scoprire se davvero la loro vita migliorerà per questo. Il successo non è la risposta a tutto» dice. «Tutto quello che faccio è per cercare di incidere sulla realtà, e tutto quello che ho da dire lo metto nelle mie canzoni, l'opinionismo non fa per me» scrive nel libro. «Spesso mi invitano a parlare in talk show su temi importanti, ma continuo a preferire il silenzio in molte circostanze, soprattutto quando si rischia di inquinare con il rumore di fondo voci importanti e interessanti. Non credo molto neppure nell'attivismo sui social» argomenta durante la presentazione. Spesso, però, anche quando le sue canzoni parlano, non tutti sono in grado di ascoltare. «Mi sono reso conto che il mio ultimo album È finita la pace , è il più sottovalutato dei tre perché è il più sociale, dico cose che la gente non vuole sentirsi dire» osserva. «L'aspetto psicologico dei miei brani, quello di auto-analisi, ha senz'altro fatto presa; l'aspetto più politico e ribelle, in cui parlo di cose che ci riguardano tutti, fa molta più fatica ad arrivare». Forse è anche perché non esiste più una vera dimensione collettiva, riflette, anche se ultimamente ha apprezzato la grande partecipazione su alcune specifiche istanze. «Su Gaza, ad esempio, gli italiani hanno riempito le piazze e hanno fatto anche più degli altri, ma sarà un movimento che si tradurrà in impegno? Cambierà il voto alle urne? Questo non lo so» confessa. A margine, un ricordo di Ornella Vanoni, con cui c'era un legame speciale: «Faccio un po' fatica a parlarne perché è stata una bella botta, avevamo un'affinità elettiva» dice commosso. «È una persona che ricordiamo tutti con affetto per le cose buffe che diceva, ma era di una lucidità totale. Più volte ho pensato: davvero si può arrivare così a 90 anni? È stato incredibile essere suo amico».|2025-11-25|https://www.corriere.it/spettacoli/25_novembre_25/marracash-l-amore-tossico-poi-la-doccia-fredda-del-covid-prima-pensavo-solo-a-fare-i-soldi-b83b70e5-c4ef-4bf0-b49d-eb276eb6fxlk.shtml
di Adriana Logroscino Intervista a Roberto Calderoli: «L'autonomia è un punto fondamentale del programma di questo governo, che portiamo avanti con forza. I risultati del nostro partito in Puglia e Campania mi confortano» ROMA - «Non felicissimo, di più» per il risultato del Veneto, Roberto Calderoli, ministro leghista per gli Affari regionali, si dice anche «confortato dai risultati di Puglia e Campania» nell'ottica della «sua» riforma: l'autonomia differenziata. Ministro Calderoli, in Veneto Stefani vince comodamente, e ce lo si aspettava, mentre la Lega è largamente primo partito, nessuna sfida con FdI. «Il Veneto è l'unica regione in cui il vincitore doppia l'avversario. È un dato ottimo per Stefani e ottimo per la Lega». Merito di Luca Zaia, come rimarcano a caldo i dirigenti veneti di FdI Luca De Carlo e Raffaele Speranzon? «Ringraziamo sicuramente Luca Zaia perché si è messo a disposizione, ha fatto una bella campagna elettorale: è una risorsa preziosa. Questo risultato è la conferma di un lavoro di quindici anni, da presidente, che i veneti gli riconoscono. Quel che paga è il buon governo. E la coerenza. Zaia non si è mai spostato di un millimetro». Cinque anni fa, con Zaia candidato alla riconferma, Lega e la lista del presidente insieme avevano superato il 60 con la civica al 44%. «Confrontare i risultati con una civica non ha senso. Sono sicuro che Stefani tra cinque anni, governando bene, potrà avere una sua civica e fare un ottimo risultato. Il confronto però facciamolo con gli ultimi dati. Guardiamo al risultato della Toscana, quando la Lega era al 4,3. Non avrebbe fatto presumere gli ottimi risultati raccolti in Campania e Puglia: com'era la storia che le preintese sull'autonomia, che abbiamo sottoscritto, avrebbero danneggiato la Lega nelle urne? Evidentemente anche tra i campani e i pugliesi c'è chi crede in questa grande riforma». Come dire che ritiene di avere ancora più motivo per proseguire con l'autonomia? «Andiamo avanti con slancio. Ma i risultati delle Regionali non avrebbero influito comunque: l'autonomia è un punto fondamentale del programma di questo governo che portiamo avanti con determinazione. Ho avuto l'autorizzazione della presidente Meloni per le preintese e so che rispetta la parola data. Possiamo però dire che i risultati pugliese e campano mi confortano». E che Vannacci sia stato meno presente in questa campagna elettorale che nelle precedenti avrà giovato alla Lega? «Vannacci in Veneto è venuto». APPROFONDISCI CON IL PODCAST Tornando agli equilibri interni alla coalizione, la Lega che doppia o quasi il partito della premier in Veneto mette in discussione gli accordi sugli assessorati che spetteranno nella giunta regionale a FdI? «Io di questo accordo non so nulla. Sono convinto che Stefani, al quale spettano queste valutazioni, manterrà gli impegni presi». E riguardo all'intesa con FdI che, cedendo sul Veneto, rivendica di esprimere il candidato presidente della Lombardia? Anche quell'impegno sarà mantenuto? «Ma questa è una cosa che gira solo nelle teste dei giornalisti. Volete davvero discutere oggi del candidato di una Regione al voto nel 2028? Anche se nel 2027 si vota per le Politiche? È paradossale». Invariati anche gli equilibri nazionali? «Non cambia nulla. C'è un programma di governo e sarà portato a termine». La newsletter Diario Politico Se vuoi restare aggiornato sulle notizie di politica iscriviti alla newsletter Diario Politico . E' dedicata agli abbonati al Corriere della Sera e arriva due volte alla settimana alle 12. Basta cliccare qui.|2025-11-25|https://www.corriere.it/politica/25_novembre_25/calderoli-lega-regionali-lombardia-vedremo-62fd6d33-6df6-42ab-a8aa-cd1487197xlk.shtml
di Francesca Basso e Viviana Mazza In una lettera alle ambasciate Usa in Europa, Canada, Australia e Nuova Zelanda, il dipartimento di Stato parla delle migrazioni come di «una minaccia esistenziale alla civiltà occidentale». Ma l'immagine di un'Europa invasa dai migranti non trova fondamento nei dati: gli ingressi irregolari in Ue sono diminuiti del 22% nei primi dieci mesi del 2025 Questo articolo è stato pubblicato nella newsletter «Europe Matters» dalle corrispondenti del Corriere della Sera da Bruxelles e da Washington. Ci si può iscrivere qui. Giovedì scorso, il 20 novembre, il dipartimento di Stato americano ha inviato un cablo alle sue ambasciate e consolati in Europa, Canada, Australia e Nuova Zelanda, chiedendo loro di iniziare a «raccogliere dati su crimini legati ai migranti e agli abusi dei diritti umani facilitati da persone con background migratorio». Ieri un funzionario del dipartimento di Stato - sotto anonimato - ne ha parlato in un briefing con un gruppo di giornalisti tra cui noi del Corriere. Lo stesso 21 novembre, sul profilo social del dipartimento di Stato su X, era apparso il seguente messaggio: «Le migrazioni di massa costituiscono una minaccia esistenziale alla civiltà occidentale e minano la stabilità degli alleati-chiave americani». La vostra corrispondente del Corriere ha chiesto se ci sia stata una collaborazione con il governo Meloni in Italia: il funzionario ha risposto che «l'amministrazione Trump ha una grandissima opinione della premier Meloni e in particolare del fatto che sia pronta a chiamare le migrazioni di massa per quello che sono». Gli americani comunque non hanno coinvolto preventivamente gli altri governi, prima di inviare il cablo. «La speranza è che attraverso questo cablo incoraggeremo il dialogo. E abbiamo indicato alle nostre ambasciate di contattare i governi per comunicare le nostre preoccupazioni e la nostra disponibilità ad individuare alcuni casi di cui magari non hanno mai sentito parlare, senza alcuna colpa perché sono molto impegnati». I dati racconti da ambasciate e consolati Usa andranno nel rapporto sui diritti umani del dipartimento di Stato, che in passato era concentrato su minoranze, donne e comunità Lgbtq. Ma non è questa l'unica finalità della raccolta di queste informazioni: l'obiettivo è anche quello di sottolineare che le migrazioni di massa sono un problema di diritti umani. Non si tratta solo di immigrazione illegale. «Le migrazioni di massa sono una preoccupazione in sé stesse, anche se sappiamo ovviamente che ci sono brave persone... l'America ha una storia di gente fantastica arrivata legalmente e assimilata nella cultura americana». L'Italia, continua il funzionario, è uno di «un paio di governi in Europa che hanno avuto il grande coraggio di contrastare la narrazione prevalente, le bugie dell'apertura radicale dei confini, e la premier Meloni è una di questi insieme al premier Orban e ad alcuni nostri amici in Polonia». «Sappiamo che l'Italia sta iniziando a fare passi concreti per affrontare da sola la crisi delle migrazioni - ci dice ancora il funzionario- . E siamo pronti, desiderosi e capaci di appoggiare i nostri amici in Italia e nei Paesi europei che vogliono agire. Uno dei punti indicati nel cablo era di far sì che i governi in vari Paesi sappiano che siamo davvero preoccupati per il Patto per la migrazione e l'asilo della Ue, in particolare per la questione della sovranità: avete una istituzione a Bruxelles che determina le politiche di immigrazione per gli Stati sovrani, che è un problema in sé, ma c'è anche la possibilità che questo patto possa esacerbare le preoccupazioni attuali legate alle migrazioni di massa. In Italia però siamo grati alla premier Meloni e programmiamo di lavorare con lei quanto più possibile, per aiutarla a realizzare i suoi obiettivi sull'immigrazione». I dati sulle violazioni dei diritti umani che il governo americano vuole raccogliere in Europa, Canada, Australia e Nuova Zelanda includono le violenze e aggressioni sessuali «particolarmente contro donne e ragazze», «da parte di persone con un background migratorio e di origini islamiche estremiste». Il funzionario ha aggiunto: «Vediamo casi di traffico di esseri umani, attacchi antisemiti e anti-cristiani, in gran parte per mano di persone con background islamico radicale». E ha aggiunto che c'è un problema di alloggi: «I grossi flussi migratori spesso hanno un impatto sui alloggi che vengono comprati dai governi per collocarvi i migranti. E questo ovviamente può causare lo spostamento delle persone o la degradazione del valore della proprietà per i cittadini di quei Paesi». Ma non si tratta solo di osservare. Venerdì, in un messaggio social condiviso da Marco Rubio, il dipartimento di Stato diceva di «chiedere ai governi azioni coraggiose per difendere i cittadini dalla minaccia delle migrazioni di massa». Il presidente Trump è stato critico delle politiche europee sull'immigrazione e il vicepresidente J.D. Vance a Monaco all'inizio di quest'anno ha accusato le democrazie europee per le loro politiche sui migranti e sulla libertà di espressione. «Vediamo i Paesi in Europa e in Occidente come i nostri più grandi alleati - ci spiega il funzionario del dipartimento di Stato - ma allo stesso tempo questa amministrazione non ha paura di criticarli quando vediamo problemi seri e quando nutriamo preccupazioni serie. È così che si fa quando hai un rapporto stretto». E aggiunge: «C'è una direttiva nel cablo che spinge a interagire direttamente con i governi per trasmettere idee e preoccupazioni, che è qualcosa che i governi fanno continuamente l'uno con l'altro, ma anche per indicare che siamo pronti ad aiutare. In parte si tratta di raccogliere dati che i governi possono fornire sul fenomeno della criminalità. Queste statistiche non vengono rese pubbliche, quindi speriamo che siano state registrate dai governi nel passato, e forse il nostro coinvolgimento può spingerli a raccoglierli. O forse lo fanno già e quindi parte del lavoro sarò cooperare con loro». Visto da Bruxelles La lettura degli Stati Uniti del Patto per la migrazione e l'asilo come di una serie di leggi imposte da Bruxelles non è corretta. Né è corretta l'immagine di un'Unione europea invasa dai migranti. Secondo i dati preliminari di Frontex, l'agenzia europea della guardia di frontiera e costiera, gli ingressi irregolari in Ue sono diminuiti del 22% nei primi dieci mesi del 2025, attestandosi a 152.000. Il Mediterraneo centrale è rimasto però la rotta più trafficata, registrando quest'anno due ingressi irregolari su cinque in Ue. La Libia è il punto debole: rimane il principale punto di partenza, rappresenta il 90% di tutti gli arrivi su questa rotta. Mentre sono calate le partenze dall'Africa occidentale e che passano dai Balcani occidentali a dal confine terrestre orientale. Gli ingressi irregolari sulla rotta del Mediterraneo occidentale sono invece aumentati del 27%. Le nazionalità più frequentemente segnalate sono bengalese, egiziana e afghana. Come in ogni processo legislativo europeo, la Commissione propone delle norme che poi vengono modificate dagli Stati membri nel negoziato con il Parlamento. Il risultato finale è quello che gli Stati hanno accettato. Ad esempio le regole sulla migrazione proposte dalla Commissione Juncker nel 2018 non sono mai state approvate perché i Paesi Ue non si sono mai messi d'accordo sul loro contenuto. Il nuovo Patto per la migrazione e l'asilo è stato approvato a maggioranza qualificata come prevedono i Trattati per questa materia ed entrerà in vigore a giugno 2026. Gli Stati si stanno preparando. L'Italia è tra i Paesi che hanno votato a favore del nuovo Patto, mentre Ungheria e Polonia hanno votato contro, ribadendo che non intendono applicarlo. Le nuove regole prevedono un meccanismo di solidarietà per andare incontro ai Paesi che stanno vivendo una pressione migratoria di un «livello sproporzionato». Il report della Commissione pubblicato l'11 novembre scorso ha riconosciuto questo status a Italia, Grecia, Cipro e Spagna. Questi Paesi possono chiedere di accedere al nuovo strumento di solidarietà previsto dal Patto quando entrerà in vigore. Gli Stati potranno scegliere tra il ricollocamento (sempre facoltativo), un contributo finanziario compensativo oppure un sostegno alternativo, attraverso ad esempio la fornitura di personale per gestire le operazioni di frontiera. Tuttavia anche i Paesi destinatari dei movimenti secondari sono stati riconosciuti «a rischio di pressione migratoria»: Belgio, Bulgaria, Germania, Estonia, Irlanda, Francia, Croazia, Lettonia, Lituania, Paesi Bassi, Polonia e Finlandia. Dunque potranno far valere questa condizione quando dovranno calcolare la solidarietà da offrire e potranno scomputare l'accoglienza che già offrono. In più avranno accesso prioritario agli strumenti di solidarietà. C'è poi una terza categoria che riguarda i Paesi che si trovano ad affrontare «una situazione migratoria significativa» a causa delle pressioni degli ultimi cinque anni: Bulgaria, Repubblica Ceca, Estonia, Croazia, Austria e Polonia che potranno chiedere di essere esentati dal contributo di solidarietà. Nessuna categoria speciale invece per Ungheria, Romania, Danimarca, Portogallo, Lussemburgo e Malta. La Commissione ha anche presentato il primo «pool di solidarietà» con i numeri dell'aiuto che gli Stati membri negozieranno in seno al Consiglio: base di partenza un minimo di 30 mila ricollocamenti o 600 milioni di euro di contributi (20 mila euro per ogni migrante non accettato). Per l'Olanda, ad esempio, pagare 20 mila euro a migrante è molto più conveniente che sostenere il costo dell'accoglienza, che all'anno è di oltre 33 mila euro (91 euro al giorno) a migrante in caso di trattamento regolare, che sale a circa 67 mila euro in caso di appoggio a strutture d'emergenza come hotel (184 euro al giorno). Non sarà facile il negoziato tra gli Stati, tanto più che i partiti populisti nazionali fanno campagna contro il Patto come l'AfD in Germania, il Rassemblement national in Francia, la Lega in Italia, il Pis in Polonia o Fidesz (il partito di Orbán) in Ungheria. Tutti partiti che vengono elogiati dal movimento Maga. (Il funzionario del dipartimento di Stato ha dichiarato comunque che non c'è stato alcun coordinamento con alcun partito). È anche vero però che la sensibilità in Europa nei confronti della migrazione irregolare è cambiata. Ora le «soluzioni innovative» di cui ha iniziato a parlare l'Italia con il modello Albania non sono più un tabù. E le colazioni sull'immigrazione organizzate da Italia e Danimarca prima dei vertici Ue sono sempre più affollate, adesso contano una ventina di partecipanti: l'obiettivo è trovare soluzioni europee nella gestione dell'immigrazione irregolare concentrandosi sulla dimensione esterna, attraverso accordi di rimpatrio e partnership economiche con i Paesi terzi. Più di recente è stata sdoganata anche l'espressione «deportazione» per i migranti di Paesi terzi che non hanno diritto all'asilo in Europa. La commissaria Ue al Mediterraneo Dubravka Šuica, croata del Ppe, in un intervento pubblico ha detto che «chi è arrivato in Europa illegalmente dovrebbe andarsene, dovrebbe essere deportato, giusto per essere chiari» e ha argomentato che va fatta «una netta distinzione tra migrazione legale e illegale»: «Stiamo lavorando al regolamento sui rimpatri — ha specificato —. Chi è arrivato illegalmente in Europa deve andarsene». L'amministrazione Trump può stare tranquilla. Il «debito di gratitudine» Il briefing è indicativo di come questa amministrazione vede gli alleati europei. «Ci stanno a cuore i nostri amici in Europa…. Ma per poter avere una alleanza forte, abbiamo bisogno di una cittadinanza forte... E così gli Stati Uniti sono pronti, desiderosi e capaci di porre fine alla piaga delle migrazioni di massa». Si tratta di un progetto che va al di là dell'Europa, ma «la ragione per cui abbiamo iniziato dall'Europa è che sono i nostri più grandi alleati, Paesi democratici, con cui abbiamo valori condivisi, una eredità occidentale comune, una cultura occidentale comune. L'America in molti modi viene dall'Europa e quindi abbiamo un debito di gratitudine».|2025-11-25|https://www.corriere.it/esteri/25_novembre_25/trump-dati-crimini-migranti-europa-91a76956-808e-40ae-918c-0b0ca86a2xlk.shtml
Esistono sul terreno militare e su quello geopolitico-diplomatico le condizioni per una «buona» pace in Ucraina, cioè una pace giusta, che ristabilisca i principi del diritto internazionale? Probabilmente no. Donald Trump gestisce in modo pasticciato, ambiguo e inquietante, una situazione già tragica e disperata che molti altri avevano creato prima di lui: i governi europei dell'ultimo ventennio (Angela Merkel in testa) succubi di Putin, e tre presidenti americani incapaci di fermare l'aggressività russa (Bush, Obama, Biden). Se partiamo da questa constatazione realistica – una tregua, una pace provvisoria, se mai vedrà la luce, sarà basata su concessioni sostanziali all'aggressore – allora dobbiamo prepararci al dopo: cioè ai piani futuri di Putin. Se otterrà anche solo la metà di quel che proclama di volere, sarà confortato nella certezza che «il crimine paga». L'espansionismo russo potrà rivolgersi altrove. E noi, cosa facciamo per difenderci? Ecco tre temi. Il primo è lo scenario delle prossime aggressioni, come viene discusso sia dai russi sia da coloro che dovrebbero difendere l'Europa. Il secondo è una notizia riportata dal corrispondente del Corriere a Parigi, Stefano Montefiori: l'orrore suscitato dalle parole di un generale francese sui sacrifici di vite umane che potrebbero diventare necessari per difendersi. Il terzo è il modello russo di costruzione di un'efficiente industria dei droni in poco tempo: un caso da studiare, se la tecnologia è l'unica speranza per proteggere un'Europa pacifista… Primo punto. Nel giugno 2025, il Segretario generale della NATO, Mark Rutte, intervenendo presso il think-tank Chatham House, ha lanciato questo monito: «La Russia potrebbe essere pronta a usare la forza militare contro di noi entro cinque anni». L'Occidente è costretto a confrontarsi con un «futuro noto», ossia con uno scenario di guerra che entra oggi nella sfera della pianificazione concreta. Mosca ci pensa, i suoi generali ne discutono apertamente, e si preparano. Partiamo da qui: quella che da alcuni viene liquidata come paranoia occidentale (o peggio, uno scenario alimentato da forze guerrafondaie di casa nostra) è in realtà una lettura che trova solide conferme. Gli analisti Florence Gaub e Andrew Monaghan, in un recente saggio dal titolo How Russia sees the next war (Engelsberg ideas), sottolineano che il Cremlino, lungi dal considerare la guerra un'eventualità estrema, la contempla come un'espressione del conflitto totale nel lungo periodo. Mosca sta ragionando non soltanto su operazioni limitate o speciali , ma su una possibile guerra continentale o su larga scala contro la coalizione occidentale, ossia contro la NATO stessa o i suoi alleati. Come scrivono Gaub e Monaghan, l'obiettivo russo può riguardare l'intero teatro europeo, con la dottrina che richiede «la mobilitazione di tutte le risorse fisiche e spirituali dello Stato». La capacità occidentale di interpretare Putin e prevedere le sue mosse ha fallito sistematicamente in passato: Bush non capì la gravità della guerra contro la Georgia (2008), Obama rifece lo stesso errore con la Crimea (2014), Biden nel febbraio 2022 si preoccupò tanto di garantire «nessun coinvolgimento diretto Usa o Nato», che il suo messaggio fu inteso come un via libera. Gli europei, tedeschi in testa, continuavano (in parte continuano tuttora) a fare affari con Putin e a finanziare le sue guerre. L'elenco delle incomprensioni occidentali deve includere la Siria (dove Putin beffò Obama); la capacità di Mosca resistere al regime delle sanzioni; o l'illusione che Xi Jinping volesse svolgere un ruolo di pacificazione. Oggi, quando avranno di fronte una brutta pace in Ucraina, cosa faranno gli europei, oltre a protestare per le concessioni a Putin? Gaub e Monaghan vedono il rischio che l'Occidente si fissi sugli scenari più scontati — invasione russa dei Paesi baltici in 36-60 ore, attacchi di droni massicci — e finiscano per escludere alternative. «C'è un rischio reale che il rafforzarsi del consenso intorno al futuro noto di un'invasione russa dei Paesi baltici diventi un'ortodossia che ci fa trascurare tutte le altre possibilità», scrivono. Invece la dottrina militare di Mosca elabora apertamente scenari di guerre estese all'intero continente (ed eventuali allargamenti all'Indo-Pacifico, con Cina-Taiwan). In Europa – anche in Paesi con una tradizione militare – il tema della difesa suscita rigetto, dubbi, panico. Pochi giorni fa il generale Fabien Mandon, Capo di Stato maggiore dell'Armée de Terre, ha dichiarato davanti a un congresso di sindaci: «La Francia deve essere pronta ad accettare la perdita dei propri figli, la sofferenza economica, perché la difesa implica questo». Il comandante dell'esercito ha rimproverato la mancanza della «forza d'animo di essere pronti a sacrificarci per difendere ciò che siamo». Le sue parole hanno suscitato una tale rivolta politica e mediatica, che la portavoce del governo ha dovuto precisare: «Parlava dei soldati. E i nostri figli non andranno a combattere e morire in Ucraina». Forse non ci aspettavamo un simile psicodramma nella Quinta Repubblica fondata da un generale (Charles de Gaulle), fiera della sua force de frappe nucleare, e fino a tempi recentissimi determinata a fare il gendarme dell'Africa francofona. Invece anche in Francia – come in molti Stati europei – domina una cultura del disarmo, radicata negli anni successivi alla fine della guerra fredda, che ha trasformato il concetto di esercito da deterrente essenziale a «male necessario» da minimizzare. Il generale Mandon ha semplicemente richiamato ciò che è ovvio per un paese esposto al rischio di un'aggressione: la difesa non è solo budget — è anche sacrificio umano, mobilitazione collettiva. Ma questo è tabù in Europa. Ne sa qualcosa, sulla riva opposta del Reno, il cancelliere Merz: affronta la rivolta dei suoi partner socialdemocratici, per aver osato proporre il ripristino della leva militare obbligatoria. La vicenda francese mette in evidenza due problemi. La divaricazione fra élite militare e opinione pubblica: il generale sa che la guerra è una possibilità reale, basta leggere le dottrine esplicite della Russia e i discorsi di Putin; la società civile francese non ci crede e reagisce con sconcerto. Il ritardo nella ristrutturazione dell'industria della difesa e nella mobilitazione politica è l'altro problema. È umano che i francesi non vogliano neanche prendere in considerazione la perdita dei propri figli – eventualità tragica, di fronte alla quale il rifiuto è comprensibile; ma sono anche pronti a scendere in piazza e paralizzare il proprio paese a oltranza pur di non andare in pensione qualche anno più tardi… (che c'entrano le pensioni? c'entrano, il Welfare sembra ormai l'unico valore sacro). La vicenda francese è un avvertimento: l'Europa ha ragione a voler evitare la guerra, ma l'unico modo per fermare la Russia e potenziare la deterrenza. Questo implica preparazione, investimento, fatica. L'industria dei droni russa offre una lezione praticabile per l'Occidente. Tutti ricordiamo che all'inizio dell'invasione nel febbraio 2022 l'armata russa venne umiliata dalla resistenza ucraina, i generali di Putin diedero una prova di inefficienza e incompetenza disastrosa. Ma dopo quasi quattro anni, e numerosi licenziamenti, hanno fatto progressi. Tim Lister e Kostya Gak della tv Cnn hanno realizzato di recente un reportage sul Rubicon Centre for Advanced Unmanned Technologies, nato nell'agosto 2024 su impulso del Ministro della Difesa russo Andrei Belousov. Al tempo stesso un'unità combattente, una start-up, un centro di ricerca e sviluppo. Integra fanti che sono operatori di droni; supporto logistico; innovazione industriale. Cosa possiamo imparare da Rubicon? L'integrazione stretta fra ricerca, industria e truppa: la filiera è accorciata; ciò che viene pensato in laboratorio finisce presto sul campo. Il ruolo proattivo per accelerare l'automazione del conflitto: i russi scommettono che la macchina (i droni, i sistemi autonomi, la raccolta dati) riduca il peso dell'uomo ma aumenti il ritmo della guerra. Per l'Occidente la via d'uscita è un riarmo «intelligente». Produzione tecnologica, robotizzazione, sistemi intelligenti, sensori, logistica 4.0. Visto che le risorse umane scarseggiano sia per motivi demografici che culturali, al fronte l'uomo dev'essere in secondo piano, la macchina in primo piano. Le forze occidentali sono ancora troppo radicate in modelli della Guerra Fredda: troppo cari, troppo complessi, troppo lenti. Se la Russia è pronta a usare la forza entro cinque anni, come indicato dalle sue dottrine strategiche e dai suoi preparativi, la vera domanda non è se combatteremo – ma se sapremo farlo preparati, con mezzi adeguati, con strategie credibili, e con una volontà politica adeguata.|2025-11-25|https://www.corriere.it/oriente-occidente-federico-rampini/25_novembre_25/dopo-una-pace-ingiusta-in-ucraina-avremo-solo-5-anni-prima-della-prossima-guerra-e05d5b74-69c7-4017-9a88-965b76904xlk.shtml
Ammettiamolo: non ci disturba affatto avere una funzionalità sul cellulare che leviga l'incarnato, facendoci apparire più giovani e luminosi, tanto che chiudiamo un occhio sull'artificiosità della luce marmorea che produce sui nostri volti. In fondo i social, come i romanzi, si basano su un patto narrativo: l'osservatore, come il lettore, è consapevole dell'artificio, e accettandolo partecipa al gioco senza sentirsi tradito. Ma che succede se non c'è consapevolezza, né consenso? Se i filtri di bellezza vengono applicati a nostra insaputa? Negli ultimi mesi, YouTube sta facendo un esperimento un po' sinistro e non molto fruttuoso. Se ne sono accorti alcuni utenti tra cui Rick Beato, un creator che parla di musica a milioni di persone: il suo volto, nei video postati, aveva qualcosa di orrorifico. Era fuori posto, levigato in alcuni punti e marcato in altri. I miei capelli mi parevano diversi, e più mi guardavo più mi sembrava di avere il viso truccato . La stranezza era visibile ma non ovvia, tanto che per un po' si era chiesto se non se la stesse immaginando. Proprio questo, direbbe Freud, era perturbante: il limbo tra la familiarità e qualcos'altro che non si riesce a identificare. Fatto sta che Beato non se lo stava immaginando, e nemmeno Rhett Shull, altro youtuber musicale. Nei suoi ultimi post ha notato gli stessi strani artefatti, infuriandosi, per il timore comprensibile di perdere la fiducia dei follower. Questo perché l'autenticità è il collante del rapporto tra creator e utenti, e ciò su cui si basa il senso di affidabilità di un brand (intendendo con questo termine la persona pubblica che, brandizzando le proprie caratteristiche, crea i cosiddetti contenuti). Le vittime di questo livellamento non consensuale dei volti non sono state solo due. Negli ultimi mesi, YouTube ha segretamente sperimentato l'utilizzato dell'Ai per modificare i video di vari utenti, con qualche effetto collaterale. Prestando molta attenzione alle orecchie, per esempio, si nota che sono un po' deformate. Cambiamenti minimi, quasi invisibili, ma sufficienti a destare sospetti. artwork di Greg Conraux/Foto Gallery Stock / artwork di Greg Conraux/Foto Gallery Stock Solo dopo che Shull ha postato una video-denuncia diventata virale, YouTube si è sentita costretta a dare spiegazioni. In un post su X, il responsabile editoriale Rene Ritchie scrive: Stiamo conducendo test su alcuni shorts, utilizzando la tradizionale tecnologia di apprendimento automatico per renderli nitidi, eliminare il rumore di fondo e migliorare la chiarezza durante l'elaborazione (simile a ciò che fa uno smartphone quando si registra un video) . La dichiarazione è problematica su diversi fronti. Primo tra tutti, quello del consenso. Non è etico che il miglioramento della qualità applichi una modifica estetica delle persone senza informarle. Quindi, bisogna anche capire cosa abbia a che vedere la regolarità e la giovinezza di un volto con la qualità . Siamo ormai trattati alla stregua di paesaggi? I nostri volti sono solo sfondi impersonali, catalogati e manipolati per garantire un effetto di piacevolezza ed eliminare ogni segno di vecchiaia? Samuel Woolley, professore di Disinformazione all'Università di Pittsburgh, sostiene che la scelta delle parole da parte di YouTube sia un depistaggio. Credo che l'uso del termine apprendimento automatico sia un tentativo di nascondere il fatto che hanno utilizzato l'Ai, a causa delle preoccupazioni che circondano questa tecnologia. L'apprendimento automatico è, infatti, un sotto-campo dell'intelligenza artificiale , afferma. Stanno addestrando l'audience a percepire l'Ai come la norma , commenta un utente, e un altro: Non riescono a far apparire l'Ai reale, allora fanno apparire la realtà come l'Ai . Una cosa è certa: l'intelligenza artificiale continua ad aggiungere filtri e passaggi tra noi e le informazioni che consumiamo quotidianamente, spesso in modi subdoli che creano turbamenti percettivi ed esistenziali. La tendenza riguarda ogni ambito: una porzione sempre più ampia della realtà viene pre-elaborata dall'Ai prima di arrivare ai nostri schermi. Una parte fondamentale dell'universo dei social è da sempre dedicata a promuovere idee su come si dovrebbe essere , dice a d Timothy Koskie, ricercatore su questi temi all'Università di Sydney. Se i lineamenti perfetti e le vite idilliache degli influencer sono frutto di un'elaborata o sottile finzione, i loro follower potrebbero credere in vite che non esistono e che forse non sono nemmeno possibili, come accade con le immagini ritoccate, ritagliate e distorte. Sebbene molte personalità online si oppongano a questo tipo di filtri, le piattaforme hanno ora dimostrato di essere felici di contribuire alla finzione. I nuovi strumenti basati sull'Ai hanno reso tutto questo ancora più facile e, in alcuni casi, più efficace . Cosa accadrà al nostro rapporto, già alienato e distorto, con il mondo? La risposta, come spesso accade, arriva da Black Mirror, la serie tv britannica che con le sue distopie tecnologiche ha anticipato diverse volte i trend della società. Nel terzo episodio della settima serie, Hotel Reverie, un'attrice rimane intrappolata nel remake di un vecchio film: il film in sé è una realtà alternativa popolata da personaggi Ai, a cui l'attrice partecipa anche emotivamente, finché un guasto non le rende possibile uscire, ma un innamoramento le rende difficile volerlo fare. Non rischiamo proprio questo? Di rimanere intrappolati in una realtà fittizia, che muta senza che ce ne accorgiamo e sfuma sempre più il confine tra organico e digitale? Aspettiamo la prossima stagione di Black Mirror, o il prossimo strafalcione di YouTube, per scoprirlo.|2025-11-25|https://d.repubblica.it/culture/2025/11/24/news/un_filtro_all_improvviso_se_youtube_ci_rende_piu_belli_a_nostra_insaputa-425001675/
Ho un amico bipolare. Affetto da disturbo bipolare, si deve correttamente dire. Ho molti amici bipolari, in verità, ma solo uno ha parlato di sé – generosamente, umilmente, a tratti ironicamente senza mai perdere la serietà – in un racconto autobiografico in cui mette a nudo sé stesso e la sua malattia. È sorprendente, davvero, come agli incontri in cui partecipa si affollino centinaia di persone che arrivano nel freddo, nel traffico, nel disagio della distanza da casa a destinazione. Potrebbero seguire gli incontri in rete. Invece arrivano. Premono per entrare. Fanno la fila. Stanno in silenzio ad ascoltare. Aspettano il turno delle domande e ne fanno, tante, il tempo dell'incontro era di un'ora e diventano due. Si fa tardi, restano. C'ero, in una di queste occasioni, mai avevo visto una simile folla se non per nomi celebri consacrati in tv. Mai per uno sconosciuto, intendo, e invece. Ho molti amici bipolari, e non è vero che solo questo di cui sto per dirvi ne parla. C'è anche una ragazzina, ha 19 anni, tiene un blog. Quindi mi sono detta guarda, che bella storia: nonni e nipoti, generazioni che ne saltano una, sono capaci di dare un nome alla Cosa. Con dignità, con semplicità, con sincerità. Non c'è niente che attragga le persone, che le chiami ad esserci, quanto le storie che parlano di salute, di malattia, di cura: dev'essere di certo perché è qualcosa che riguarda tutti, e insieme perché è qualcosa per cui non c'è un posto, tutti si vergognano del disagio mentale ma vorrebbero smettere. Di vergognarsi. Perché siamo tutti danneggiati, da qualche parte: abbiamo tutti un guasto, una ferita. Siamo tutti educati a non mostrarla. Abbiamo tutti un po' paura, un po' pudore. Il mio amico si chiama Fabio Macaluso. È un formidabile avvocato di affari, è stato un alto dirigente di alcune tra le maggiori aziende italiane, celebrato e temuto, è stato docente nelle grandi università, ha scritto importanti saggi, è stato conteso dai cercatori di teste , quelli che si contendono i migliori talenti per far soldi, tanti soldi, più soldi. Il suo libro si intitola Volevo un tè al limone. La mia vita da bipolare. Lo pubblica Marsilio. Un giorno, in un reparto psichiatrico, un infermiere o un inserviente gli chiese cosa vorresti, magari un tè? Lui disse sì. E come lo vorresti? Verde, allo zenzero, al limone? Lo vorrei al limone, rispose lui confidando nella gentilezza dell'interlocutore. Ma vai al diavolo, rispose quello. Disse peggio di così. Lo canzonava. Lo derideva. Un paziente psichiatrico, uno a cui stai per fare l'elettroshock, non è più un essere umano che possa avere un semplice desiderio, un desiderio come una tazza di tè. Era una presa in giro, quella domanda. Dunque tu sei stato e ancora sei dentro di te, sei e resti chi eri quando ti sei ammalato. In questo caso, nel caso di Fabio Macaluso, un grande avvocato. Ma invece no, non sei più una persona: ora sei un caso, un numero. Sei niente. È bello, questo libro. È lieve e tragico, ironico, divertente e illuminante: tutti possiamo cadere. Tutti possiamo all'improvviso, da un giorno all'altro, diventare pazienti. Dunque numeri dunque nessuno, più niente. Ma no, invece. Guardate, leggete: no, siamo sempre noi. Succede, la mente inciampa, succede.|2025-11-25|https://d.repubblica.it/rubriche/casamatta/2025/11/25/news/concita_de_gregorio_siamo_tutti_danneggiati_abbiamo_un_guasto_una_ferita-425001650/
Valencia è una delle città più affascinanti della Spagna. Famosa per le sue architetture avveniristiche, concentrate nella Città delle Arti e delle Scienze, capolavoro di Santiago Calatrava, con musei, contenitori culturali, cinema e teatri, ma anche per il centro storico, che è tra i più grandi in Europa. Senza dimenticare i musei con le ricche collezioni di arte spagnola e internazionale, i parchi urbani, le spiagge a una manciata di chilometri dalla città e la gustosa gastronomia, tra le migliori e più saporite della Penisola Iberica. Indice Dove si trova Valencia Valencia si trova sulla costa orientale della Spagna, affacciata sul Mar Mediterraneo. È il capoluogo della Comunità Valenciana. Dista circa 350 km da Madrid e 300 da Barcellona. È un importante snodo economico e logistico grazie al suo porto commerciale. Valencia è situata nella piana del fiume Turia. Il suo territorio combina zone costiere, lagunari e pianeggianti con aree collinari nell'entroterra, caratterizzate da una forte presenza agricola, soprattutto agrumeti e coltivazioni ortofrutticole. foto di Visit Valencia / iStock Cosa vedere a Valencia Dalle architetture avveniristiche della Città delle Arti e delle Scienze alle meraviglie del centro storico passando per i parchi e le spiagge, ecco cosa vedere a Valencia. La Città delle Arti e delle Scienze La Città delle Arti e delle Scienze è il simbolo di Valencia. È uno dei complessi architettonici contemporanei più spettacolari d'Europa. Progettata dall'architetto Santiago Calatrava, la Città sorge sull'antico letto del fiume Turia e si estende per oltre 350.000 mq. Il complesso comprende strutture d'avanguardia, come il Palazzo delle Arti Reina Sofía, consacrato alla musica e all'opera, l'Hemisfèric, un grande cinema IMAX la cui forma ricorda un occhio umano, e il Museo delle Scienze Principe Felipe, dedicato alla divulgazione scientifica. A completare l'insieme, ci sono l'Umbracle, un giardino panoramico esotico, e l'Oceanografico, l'acquario più grande d'Europa. L'Oceanografico L'Oceanografico di Valencia è il più grande acquario d'Europa. Ospita 45.000 esseri viventi appartenenti a 500 specie animali diverse. Al suo interno, sono stati ricreati i principali ecosistemi marini del pianeta, ospitati in edifici diversi. L'Oceanografico è suddiviso in Mediterraneo, zone umide, climi temperati e tropicali, oceano, Antartico, Artico, isole, Mar Rosso. Il suo Delfinario con 26 milioni di metri cubi di acqua e una profondità di 10,5 metri è tra i più ampi al mondo. All'interno dell'acquario si trovano anche l'Edificio di Istruzione e Ricerca e la zona per la riabilitazione della fauna marina. Il Bioparc Il Bioparc è un innovativo giardino zoologico di 100.000 metri quadrati di superficie situato nel parco di Cabecera, lungo il vecchio letto del fiume Turia. Pur trattandosi di uno zoo, il Bioparc si diversifica rispetto agli zoo tradizionali: le barriere che separano gli animali dai visitatori sono quasi invisibili. Gli animali, inoltre, vivono in spazi molto ampi e verdi che riproducono in maniera quasi perfetta i loro habitat naturali. All'interno del Bioparc vivono animali provenienti dal continente africano, tra cui lemuri, leoni, rinoceronti, ippopotami, giraffe, elefanti e gorilla: il parco zoologico mostra la totalità della fauna e flora africane e dei diversi habitat che si trovano nel continente. LEGGI ANCHE: In vacanza con i bimbi: gli 8 bioparchi più belli d'Europa (ph: iStock) / ©Pablo Casino/Visit Valencia Il Giardino del Turia Negli anni '50 del secolo scorso, a seguito di forti inondazioni del fiume Turia che attraversava Valencia, le autorità locali decisero di deviare il corso d'acqua per non provocare danni alla città. Nel 1986, il vecchio alveo del fiume è stato trasformato nel più bel polmone verde di Spagna, il Giardino del Turia. È uno spazio verde di oltre 9 km che abbraccia la città ed è attraversato da ben 18 ponti -tra cui il Puente del Real, il Puente de las Flores e il Puente de las Artes progettato da Norman Foster– ed è ricco di zone ludiche, come il parco Gulliver, aree culturali, come il Palazzo della Musica, campi sportivi, percorsi in bicicletta, itinerari a piedi e angoli romantici dove passeggiare. Dal Parque de Cabecera allaCittà delle Arti e delle Scienze, il giardino è un anello circolare interamente pianeggiante, ideale da percorrere in bici pedalando tra palme, pini, aranci e roseti. Il Parco Centrale Il Parco Centrale di Valencia è una vasta area verde situata tra i quartieri di Ruzafa e Malilla, opera dell'artista paesaggista americana Kathryn Gustafson. È uno dei numerosi polmoni verdi della città. Uno spazio dove passeggiate, zone verdi e percorsi d'acqua si alternano a vecchi edifici ferroviari: il Parco, infatti, è stato realizzato nei locali di una vecchia stazione ferroviaria. L'area comprende anche una zona per bambini con parete da arrampicata, scivoli e giochi d'acqua. Nel terreno del Parco sono stati piantati mille alberi, 85.000 arbusti e 13.000 fioriere. La Cattedrale di Valencia La Cattedrale di Valencia, oltre che per il suo stile architettonico originale, un mix unico di elementi gotici, romanici e barocchi, è nota per ospitare una delle reliquie più importanti del cattolicesimo. Secondo alcuni studiosi, infatti, al suo interno è custodito il Santo Graal, la coppa con la quale Gesù celebrò l'Ultima Cena. Al calice, è stato dedicato persino un centro di interpretazione. Si tratta dell'Aula Grial, uno spazio sensoriale dove si annusano spezie e indossano tuniche dei monaci mentre si ripercorre la storia del calice utilizzato nell'Ultima Cena. All'interno della Cattedrale si trovano anche il Museo della Cattedrale, con preziosi lavori di Goya, e l'Altare Maggiore, con affreschi degli artisti italiani Paolo da San Leocadio e Francesco Pagano, risalenti alla fine del '400. LEGGI ANCHE: Cattedrali d'Europa: 15 capolavori pieni di fascino da visitare assolutamente Il Miguelete La torre che sovrasta la Cattedrale di Valencia è uno dei simboli della città. Il Miguelete, o El Micalet in valenciano, domina con eleganza il panorama del centro storico. Ha una pianta ottagonale, uno stile gotico ed è alto circa 51 metri. La pietra dorata tipica della regione gli conferisce un fascino unico, che si accentua al tramonto quando la luce mediterranea ne esalta i dettagli architettonici. Dopo aver salito i 207 gradini della scala a chiocciola interna, i visitatori vengono ricompensati da una vista spettacolare sulla città, che spazia dal labirinto di vicoli del centro storico fino al mare. VisitValencia / ©Visit Valencia La Basilica della Virgen de los Desamparados A una manciata di passi dalla Cattedrale, la Basilica della Virgen de los Desamparados è un edificio barocco dedicato alla patrona della città, costruito nel XVII secolo. È l'unica chiesa del centro storico di Valencia che non è stata costruita su preesistenti edifici religiosi, ma ex novo. Il consiglio è di non limitarsi ad ammirarla dall'esterno, ma di visitarla anche internamente per vedere la piccola cappella dietro all'altare dedicata all'adorazione dell'immagine della Madonna, una delle prime cappelle di questo genere apparse in Spagna. L'edificio affaccia su piazza della Vergine, con la bella fontana del Turia, uno dei principali punti di ritrovo di Valencia. Il Mercato Centrale di Valencia Tra i capolavori del modernismo spagnolo, c'è il Mercato Centrale di Valencia, una tappa obbligatoria per chiunque visiti la città. Il mercat valenciano è il più grande mercato coperto di prodotti freschi in Europa: un'immensa struttura di oltre 8.000 mq, cupole di cristallo, colonne in ferro, piastrelle tradizionali spagnole, vetrate e ceramiche. Le sue oltre mille bancarelle sono ricolme dei migliori prodotti ortofrutticoli, caseari e marinari della provincia valenciana e, in generale, di tutta Spagna. Il mercato centrale è un luogo dove non si va solamente per fare acquisti gastronomici o per ammirare l'architettura dell'edificio, ma anche per fare qualche sosta di gusto nei tapas bar al suo interno e fuori dalle sue mura. Merita una sosta il Central Bar dello chef stellato Ricard Macarena, con un menù a base di tapas, panini e il meglio dell'offerta gastronomica giornaliera reperita direttamente dai banchi del mercato. Il Mercato di Colón Nel cuore del quartiere dell'Ensanche di Valencia, il Mercado di Colón si presenta come un capolavoro del modernismo valenciano: progettato dall'architetto Francisco Mora Berenguer nei primi anni del XX secolo, il suo impianto si articola in tre navate illuminate da una struttura in ferro, vetro, mattoni e ceramiche policrome. Oggi l'edificio, pur conservando il fascino storico, ha assunto una nuova veste: non più solo mercato di rione, ma polo gastronomico e sociale dove si alternano terrazze, cocktail‑bar e ristoranti d'autore che animano l'ambiente fino a notte fonda. È, dunque, un luogo ideale per cogliere l'unione tra eleganza architettonica, vita cittadina e sapori locali. Il Mercato di Ruzafa Meno conosciuto rispetto ai precedenti, il Mercato di Ruzafa, nel cuore dell'omonimo quartiere, è la tappa imperdibile per chi cerca l'anima autentica della città. Progettato dall'architetto Julio Bellot Senet e inaugurato nel 1962, l'edificio ospita più di 160 banchi dove si trovano frutta e verdura locali, pesce fresco, carni, salumi e specialità gastronomiche internazionali. Le sue facciate colorate, aggiunte durante una ristrutturazione negli anni 2000, riflettono la vitalità del quartiere e la sua vocazione creativa. Visitare il mercato significa non solo fare la spesa ma immergersi nella quotidianità valenciana: tra i vicoli di Ruzafa, circondati da gallerie d'arte, café alternativi e locali di tendenza, questo spazio vibra di energia, sapori e incontri. LEGGI ANCHE: Mercati d'Europa, viaggio tra i più belli La Loggia della Seta La Loggia della Seta, costruita alla fine del Quattrocento, quando Valencia era una delle città più prospere della penisola iberica, è un gioiello del gotico civile valenciano. Nel 1996 è stata dichiarata patrimonio dell'umanità dall'UNESCO, ma già nel 1931 era stata proclamata monumento storico ed artistico spagnolo. L'edificio è costituito da quattro parti: lasala del Consolato del Mare, il salone delle Colonne, la torre e il pittoresco patio degli aranci, un cortile chiuso, rilassante, caratterizzato dalla presenza di alberi di arancio, cipressi e una bella fontana centrale. La Lonja de la Seda è un gioiello gotico testimone del passato di Valencia nel commercio della seta / foto di Visit Valencia L'IVAM, Istituto Valenciano di Arte Moderna Tra i musei spagnoli, l'IVAM è uno dei più importanti per l'arte del XX secolo. Negli anni, il museo è divenuto punto di riferimento per gli appassionati di arte moderna: è il primo focalizzato sull'arte moderna in Spagna ed è tra i pochi nella nazione che presta particolare attenzione alle avanguardie storiche europee. Le esposizioni permanenti sono dedicate a Julio González, Ignacio Pinazo e Antoni Tàpies, tra gli altri. Il museo ospita spesso anche mostre temporanee dei grandi maestri del Novecento. Il complesso architettonico, di 18.200 metri quadrati, è diviso in due grandi edifici, il Centre Julio Gonzalez, inaugurato nel 1989, e la Sala de la Muralla aperta al pubblico nel '91, con accesso indipendente. In questa zona si possono ammirare le fondamenta delle antiche mura medievali di Valencia. Il Museo delle Belle Arti Il Museo delle Belle Arti di Valencia è ospitato in un edificio barocco del XVII secolo. Il palazzo in origine fu sede del Collegio Seminario San Pio V, poi divenne accademia militare, casa di beneficenza, magazzino dell'esercito e ospedale militare. Fino al 1946, anno in cui fu scelto come sede del museo delle Belle Arti. La sua collezione, che comprende circa 2.000 opere, spazia dal XV fino al XX secolo. Oltre alle opere di Goya,Andrea del Sarto, Pinturicchio, Velasquez ed El Greco, spicca la sezione dedicata ai lavori del più noto pittore valenciano, Joaquin Sorolla. Il Museo Nazionale della Ceramica. Palazzo del Marques de Dos Aguas Un altro museo da non perdere è il Museo Nazionale della Ceramica. È ospitato in uno dei palazzi più belli di Valencia, considerato il miglior esempio di barocco in Spagna: il Palazzo del Marques de Dos Aguas, famoso per la sua facciata scolpita interamente in alabastro. Il museo è stato creato in onore della fiorente industria della ceramica valenciana e custodisce la maggior collezione spagnola di ceramiche dal VIII secolo fino ai giorni d'oggi, oltre che porcellane, elementi decorativi, costumi tradizionali, dipinti e antichi mobili. LEGGI ANCHE: Benvenuti ad Alicante, cosa vedere oltre le spiagge e il mare Il Centro d'arte digitale Bombas Gens Il Bombas Gens rappresenta un prestigioso esempio di riqualificazione urbana e culturale. Nato dalla trasformazione di una storica fabbrica Art déco degli anni 30, è un centro d'arte e ricreativo che nei suoi 6000 metri quadrati ospita opere, sculture, fotografie di artisti spagnoli e internazionali contemporanei e mostre temporanee. Bombas Gens possiede anche un interessante programma attività culturali e un progetto educativo dedicato agli studenti. Nello stesso edificio si trova anche il ristorante Ricard Camarena, dell'omonimo chef, premiato con una stella Michelin, un'istituzione gastronomica a Valencia. iStock Le Torri di Serranos Le Torri de Serranos (note anche come Puerta de Serranos ) sono uno dei monumenti più emblematici di Valencia. Rappresentano l'antico accesso principale alla città medievale. Costruite tra il 1392 e il 1398 dal maestro muratore Pere Balaguer, sono due torri poligonali che fiancheggiano un arco di ingresso in stile gotico‑militare. Nel corso dei secoli la struttura ha svolto diversi ruoli: non solo porta difensiva della muraglia medievale, ma anche luogo di cerimonia per l'ingresso dei sovrani e, a partire dal 1586, prigione per nobili e cavalieri fino al 1887. Oggi le terrazze delle torri offrono una vista panoramica sulla città e sul letto asciutto dell'ex fiume Turia, trasformato in grande parco urbano. Qui si celebra la famosa Crida che dà il via ai festeggiamenti de Las Fallas. I Bagni dell'Almirante Nel cuore del centro storico di Valencia, i Bagni dell'Almirante sono un monumento poco conosciuto, ma ricco di fascino. Si tratta di un antico stabilimento pubblico di bagni che affonda le sue radici nel primo Trecento. Costruito tra il 1313 e il 1320 per iniziativa del cavaliere e giurista Pere de Vila‑rasa, su concessione del re Jaume II d'Aragona, il complesso è un esempio della continuità dell'uso del bagno pubblico nella città medievale: vestibolo, sala fredda, sala tiepida e sala calda erano le stanze che progettavano il percorso termale, seguendo il modello degli hammam arabi. L'edificio conserva volte a botte, cupole con lucernari a forma di stella e colonne sottili. Nel corso dell'Ottocento fu soggetto a trasformazioni -tra cui l'aggiunta di cabine con vasche in marmo e decorazioni in stile neo‑arabo- e continuò in uso fino al 1959 come bagno pubblico. Oggi il monumento è gestito dalla Generalitat Valenciana ma al momento è chiuso per lavori di restauro. LEGGI ANCHE: Cosa vedere e cosa fare a Barcellona Cosa fare a Valencia Dai celebri eventi ai parchi naturali, dalle escursioni alle passeggiate nei quartieri, Valencia è una città ricca di cose da fare. Ecco cosa fare a Valencia. Esplorare il Barrio del Carmen Il modo migliore per immergersi nella vivace cultura e nella vibrante nightlife valenciana, è esplorare il Barrio del Carmen. Il Carmen è noto per i murales e i graffiti che hanno totalmente rivoluzionato l'aspetto del quartiere trasformando i palazzi, le mura e i bandoni dei negozi in opere d'arte e tutta la zona in una grande galleria d'arte urbana a cielo aperto. Tra le sue viuzze labirintiche, delimitate dai resti dell'antica muraglia, si nascondono tesori culturali, come la Chiesa di San Nicola di Bari e San Pietro Martire, soprannominata la Cappella Sistina valenciana per gli affreschi sulla volta centrale; l'antico convento del Carmen, trasformato nel CCCC,Centro del Carmen de Cultura Contemporánea, un polo museale sede di mostre temporanee, workshop, incontri; le torri di Serrano e del Quart, antichi accessi alla città. Le piazzette del Carmen sono ricche di bar e locali dove gustare, tra le varie cose, l'horchata, la tradizionale bevanda locale, rinfrescante a base di acqua, zucchero e zigolo dolce, un tubero che cresce nella piana di Valencia. Partecipare a Las Fallas Valencia è famosa per ospitare il carnevale più famoso di Spagna, Las Fallas. Ogni anno l'evento anima la città nel mese di marzo. Questa grande festa a cielo aperto, che richiama turisti da tutta Europa, nel 2016 è stata inserita dall'UNESCO nella lista dei patrimoni immateriali mondiali dell'umanità. Le origini de Las Fallas si rinvengono in un'antica tradizione dei falegnami di Valencia che, per celebrare l'arrivo della primavera nel mese di marzo, bruciavano davanti ai loro laboratori dei pezzi di legno usati per sollevare le lampade necessarie per illuminare i loro negozi durante l'inverno. Per scoprire la storia de Las Fallas, il luogo da visitare è senza dubbio ilMuseo Fallero, interamente dedicato al famoso evento. Nelle sue sale sono custodite le figure fallere più belle delle celebrazioni dal 1934 a oggi salvate dalle fiamme. foto di Visit Valencia Esplorare il vecchio quartiere dei pescatori El Cabanyal Non si può dire di essere stati a Valencia senza aver visitato El Cabanyal. Un tempo abitato dai pescatori di Valencia, oggi il quartiere è stato interamente riqualificato ed è tra le migliori aree dove vivere in città. Lungo l'omonima spiaggia e la vicina Las Arenas, ci sono numerosi ristoranti dove accomodarsi per provare la tipica cucina valenciana, assaggiando piatti come la paella e la fideua. Visitare la Marina di Valencia Tra il porto commerciale della città e il lungomare, c'è la Marina di Valencia. È il nuovo distretto della movida valenciana con ampi spazi per passeggiare, girare in bicicletta, ristoranti dove provare cucina locale e contemporanea, bar e lo skaterpark sul porto ristrutturato in occasione dell'America's Cup. L'ex base della squadra leader della Coppa del 2007 è stata trasformata in un nuovo spazio dedicato alla cultura e alla creatività sulla cui facciata campeggia un murale dell'artista urbana Hyuro, già celebre per le sue numerose opere in centro città. L'edificio simbolo della Marina di Valencia è il Veles e Vents, un contenitore culturale in cui si svolgono concerti, mostre, conferenze, dove si trovano anche hub gastronomici, come la Maritima e La Sucursal, ristorante noto per la sua cucina valenciana tradizionale creativa, e il Marina Beach Club, centro della nightlife locale. Fare un'escursione al Parco Naturale dell'Albufera Tra le zone umide più vaste di Spagna, c'è il Parco Naturale dell'Albufera. Questa zona verde alle porte di Valencia è habitat naturale di numerose specie di uccelli acquatici. È, dunque, il paradiso per i birdwatcher. All'Albufera è possibile partecipare a gite in barca in partenza da El Palmar, il principale villaggio della zona, che conducono alla scoperta delle meraviglie naturalistiche di quest'oasi umida, durante le quali si avvistano tanti volatili, tra cui fenicotteri. L'Albufera è un parco caratterizzato da boschi, risaie e tradizionali taverne spartane dove assaporare alcuni dei piatti tradizionali della zona, arroz con pesce, all i pebre, una casseruola con anguille di laguna e la famosasalsa ali oli. È la destinazione ideale per passare qualche ora circondati dalla natura e ammirare alcuni dei panorami più affascinanti del Mediterraneo. foto di Visit Valencia Rilassarsi in spiaggia a Valencia Le spiagge di Valencia sono tante, adatte ai gusti e alle esigenze di ciascun viaggiatore. Si trovano tutte nelle immediate vicinanze della città e, dunque, sono comode da raggiungere con i mezzi pubblici, metro o autobus. Le spiagge più famose di Valencia sono le spiagge cittadine di El Cabaynal, Las Arenas e la Malva-Rosa, tutte e tre vicine al quartiere El Cabaynal, con acque pulite e basse, adatte a famiglie con bambini piccoli, sabbia morbida e fine e numerosi servizi, come ristoranti, negozi e bar. Chi, invece, preferisce allontanarsi un po' dalla città e rilassarsi tra dune di sabbia, silenzio e vegetazione selvatica, non deve fare altro che raggiungere le spiagge di El Saler e quelle del Parco Naturale dell'Albufera, a sud della città. A Valencia con i bambini Valencia è la città perfetta per un weekend in Europa con tutta la famiglia. Il capoluogo della Comunità Valenciana è ricco di storia, capolavori contemporanei, musei interattivi e parchi pensati per far divertire i piccoli esploratori. sono numerose le attrazioni, i musei, i parchi e le cose da scoprire. Il Museo delle Scienze Principe Felipe e l'Hemisfèric nella Città delle Arti e delle Scienze, offrono esposizioni interattive e cinema IMAX che affascinano grandi e piccoli. L'Oceanogràfic, il più grande acquario d'Europa, permette di osservare da vicino delfini, pinguini e squali, mentre il Giardino del Turia, ex letto del fiume trasformato in parco urbano di 9 km, è ideale per passeggiate in bicicletta, giochi e picnic. Il Bioparc, un innovativo zoo immersivo, e le spiagge della Malvarrosa e delle Arenas, con ampi spazi per giocare e fare il bagno in sicurezza, completano l'offerta. Valencia si rivela una città dove bambini e genitori possono esplorare, imparare e divertirsi insieme, vivendo esperienze indimenticabili. LEGGI ANCHE: A Valencia con tutta la famiglia. Cosa vedere, dai parchi alle spiagge, ai musei per bambini Cosa mangiare a Valencia La gastronomia di Valencia è un viaggio nei sapori più autentici della tradizione mediterranea. La semplicità degli ingredienti si unisce alla ricchezza del territorio facendo nascere alcuni dei piatti migliori della penisola iberica. Il piatto simbolo per eccellenza è la paella valenciana, nata proprio qui, e preparata secondo la ricetta originale con riso, pollo, coniglio, fagioli bianchi e verdure di stagione. Molto saporita anche la classica paella de marisco, preparata con frutti di mare. Oltre alla paella, la cucina valenciana offre altre specialità come l'all i pebre, uno stufato di anguille tipico dell'Albufera, la salsa ali oli, e la fideuà, piatto tradizionale dei pescatori, simile alla paella, con crostacei e pesci, ma a base di pasta invece che di riso. Le bevande tipiche della città sono l'horchata, una bevanda dolce e rinfrescante a base di chufa, zigoli dolci, acqua e zucchero, e l'Agua de Valencia, a base di succo d'arancia fresca, cava (vino spumante spagnolo), vodka e gin. foto di Visit Valencia Dove mangiare a Valencia Un grande locale vista mare dove si mangiano ottime paelle, sia di mare che di terra. Adatto se si vuole fare un pasto senza allontanarsi dalle spiagge. Ristorante di cucina mediterranea e valenciana. Il menù propone sapori di carne e di pesce, oltre che paella, fideuá e altri piatti di riso. Famoso ristorante nel cuore del Parco dell'Albufera con gastronomia tradizionale valenciana a base di prodotti stagionali e locali, e parco giochi per bambini. A ottobre 2025 si celebrerà il terzo Anno Giubilare del Santo Graal nella Cattedrale di Valencia / foto di Visit Valencia Dove dormire a Valencia Situato in un'elegante casa modernista del 1924 nel vibrante quartiere di Ruzafa, questo hotel adults only di 4 camere mescola elementi storici, come pavimenti in piastrelle idrauliche e soffitti alti, con un gusto retro-chic molto curato. Nel cuore del quartiere storico La Seu-Xerea, a pochi minuti dalla cattedrale, questo hotel combina il recupero di un edificio d'epoca con un arredamento moderno e curato: terrazza, ambienti luminosi, atmosfera urbana e accogliente. Sul lungomare di Las Arenas, questo boutique hotel di 21 camere unisce stile mediterraneo, luce naturale e dettagli di design. foto di Fandi, VisitValencia Quando andare a Valencia Fate pure le valigie e partite quando volete per Valencia. Il clima mediterraneo favorisce inverni miti ed estati calde e soleggiate (ma non afose). L'autunno è la stagione più piovosa dell'anno. Primavera ed estate rimangono i periodi migliori per esplorare la città, anche per via delle numerose feste cittadine. Come arrivare a Valencia Raggiungere Valencia dall'Italia è semplice e comodo. Ogni giorno partono voli diretti per l'aeroporto internazionale di Valencia-Manises (VLC) dalle principali città italiane -Milano, Roma, Bologna, Venezia e Napoli- operati da compagnie come ITA Airways, Ryanair e Vueling. L'aeroporto di Valencia si trova a circa 8 km dal centro. È collegato in 20 minuti con la metropolitana (linee 3 e 5) o, in alternativa, con taxi e autobus. Chi preferisce il treno può arrivare alla stazione Joaquin Sorolla, servita dall'Alta Velocità spagnola (AVE) che unisce Valencia a Madrid in circa 1 ora e 40 minuti e a Barcellona in poco più di 3 ore. In auto, la città è ben collegata attraverso l'autostrada AP-7, la grande arteria che costeggia il Mediterraneo, e permette di combinare il viaggio con tappe lungo la Costa Blanca o la Costa del Azahar. Per Valencia salpano anche le navi della Grimaldi Lines da Livorno. Informazioni utili Per essere aggiornati sugli eventi e le novità di Valencia: Visit Valencia (aggiornamento a cura di Francesca Masotti, novembre 2025 )|2025-11-25|https://viaggi.corriere.it/europa/valencia/
di Marco Bonet Schierato capolista in tutte le province dopo il niet al quarto mandato, il presidente uscente non ha deluso le attese Il salotto esclusivo delle elezioni regionali, luogo intimo per pochi aficionados che fa la gioia dei colonnelli di partito (meno votanti, meno sorprese e difatti pure stavolta nessuna suspense), ha dunque emesso i suoi responsi: Alberto Stefani, 33 anni compiuti una settimana fa, è il nuovo presidente del Veneto. La Lega respinge in modo inequivocabile il tentativo di Fratelli d'Italia di ribaltare le gerarchie all'interno della coalizione e resta saldamente il primo partito della regione. Ed entrambi i risultati portano impressi come un marchio un nome e un cognome: Luca Zaia. Schierato capolista in tutte le province dopo il niet al quarto mandato, il presidente uscente non ha deluso le attese, confermando il suo strapotere all'interno del (fu?) Zaiastan. «Dopo Zaia, scrivi Zaia» era lo slogan della campagna elettorale: l'hanno fatto in 190 mila, un dato che risalta ancor di più per contrasto con l'affluenza, crollata ai minimi storici: 44,5%, 16 punti in meno di cinque anni fa, perfettamente in linea con la parabola discendente registrata negli archivi (nel 2005 fu al 72%, poi 66% nel 2010, 57% nel 2015 per risalire nel 2020 al 61%, ma lì si usciva dal Covid e il voto per le Regioni fu caratterizzato in tutta Italia da un sentimento diffuso di fiducia per i governatori rimasti in trincea contro la pandemia). Dei pochi che sono andati a votare, dunque, tantissimi hanno scelto ancora una volta Zaia e sarà curioso capire quanti, sfruttando il voto disgiunto, l'hanno fatto pur preferendo a Stefani il candidato del centrosinistra Giovanni Manildo. Detto che il torto maggiore ce l'ha sempre chi non va a votare, lasciando che a decidere i suoi destini siano cerchie ristrette mobilitate dalla militanza, fa riflettere che il disinteresse più forte si proietti sull'ente che gestisce la sanità, ossia la materia che tocca la carne viva delle persone. Se neppure la tutela della propria salute spinge a recarsi alle urne, cos'altro può farlo? C'è poi un problema evidente di legittimazione popolare per chi è chiamato a governare: a nome di chi lo fa, in questo generalizzato clima di sfiducia? Non sarà facile assumere decisioni delicate come l'introduzione dell'addizionale Irpef avendo ricevuto un mandato così risicato da parte dei cittadini. Certo non ha aiutato a scaldare i cuori una sfida poco polarizzata tra due candidati, Stefani e Manildo, fin troppo simili, con proposte e un lessico sostanzialmente sovrapponibili. Un confronto che fin dai suoi esordi è apparso incanalato sulla scia dei precedenti che hanno fatto del Veneto la roccaforte del centrodestra da che esiste l'elezione diretta del presidente. E va detto che, al di là dell'innegabile «effetto Zaia» registrato a queste latitudini, dovunque le Regioni si confermano un fortilizio che perpetua se stesso, visto che il rapporto 60-30 tra la forza di governo uscente e la compagine degli sfidanti è confermato con identiche proporzioni pure in Campania e in Puglia, andate al centrosinistra. La conseguenza di un risultato dato per scontato è stata che da subito l'attenzione dei protagonisti e degli osservatori si è spostata dalla sfida tra il centrodestra e il centrosinistra alla sfida interna al centrodestra, tra la Lega in declino dalle Politiche alle Europee, e i Fratelli d'Italia in vertiginosa ascesa, desiderosi di imporsi definitivamente come il primo partito. Il sorpasso non solo non c'è stato ma la forbice tra i due alleati è rimasta ampia, per quanto non paragonabile a quella registrata nel 2020, un'elezione che come già detto ha rappresentato un'anomalia assoluta. La Lega doppia nei consensi FdI e le ragioni sono diverse. I Fratelli scontano l'aver ceduto all'alleato il candidato presidente, che da sempre ha un effetto traino sulla lista di appartenenza; nel caso di specie, poi, la difficoltà è stata doppia perché il Carroccio non vantava un candidato presidente ma addirittura due, perché tale è stato percepito Zaia dall'elettore medio; infine, Fratelli d'Italia s'impone quando si tratta di votare Giorgia Meloni, come alle Politiche o alle Europee, mentre in un'elezione fortemente territoriale come le Regionali, dove si va a preferenze, sconta una classe dirigente ancora poco radicata, con consensi magari in via di costruzione ma non granitici e diffusi come quelli dei leghisti, che d'altra parte danno le carte da quindici anni. Il risultato personale di Zaia (che vale un terzo di tutti i voti andati alla Lega) è una buona ed una notizia cattiva per Matteo Salvini. Buona per tutte le ragioni dette fin qui, ossia la vittoria di Stefani (abilissimo a restare in equilibrio tra «Luca» e «Matteo») e il ridimensionamento di FdI; cattiva perché ribadisce una volta di più la centralità del governatore uscente nello scacchiere politico locale e nazionale. Oltre 190 mila preferenze sono un'ottima polizza su un futuro che tutti provano a decifrare, e ribadiscono l'appeal della proposta identitaria e autonomista orgogliosamente incarnata da Zaia, che con il progetto ispirato alla Cdu/Csu bavarese si staglia oggi come l'unico competitor di Salvini per la leadership nel partito. Infine, il centrosinistra: è andata male, ma non malissimo. Il 30% è il miglior risultato degli ultimi 15 anni e anche nel Pd - come in FdI - ci si domanda se senza Zaia le cose non sarebbero potute andare meglio. Di sicuro c'è che la minoranza formato «Campo larghissimo» raddoppia i suoi seggi in consiglio, il che le consentirà di fare un'opposizione un po' più efficace di quanto visto nell'ultima legislatura, quando i numeri schiaccianti di Lista Zaia e Lega non le fecero toccare palla. Da qui può ripartire per provare a imporre all'attenzione dell'opinione pubblica un'alternativa credibile al centrodestra, incentrata sulle proposte oltreché sulle proteste. Chissà, magari approfittando degli spazi che potrebbero aprirsi se il derby nel centrodestra dovesse farsi più vivace.|2025-11-25|https://corrieredelveneto.corriere.it/notizie/politica/25_novembre_25/l-ultima-zampata-del-doge-per-luca-zaia-un-risultato-politico-e-personale-61e6e96c-9d76-428a-86a6-10c704b3dxlk.shtml
L'invito a indossare qualcosa di rosso. Le iniziative in collaborazione con chi sul territorio si occupa di parità di genere. I messaggi di speranza e coraggio attraverso l'arte. E la poesia, mezzo potente di celebrazione e al contempo di denuncia. Così le presidi di alcune scuole superiori fiorentine celebrano il 25 novembre, giornata internazionale per l'eliminazione della violenza contro le donne. Poesia come quella scelta da Silvia Bertone, preside del liceo Gramsci, che in una lettera a studenti, famiglie, docenti e personale Ata si è affidata alle parole di In piedi, signori, davanti ad una donna di William Jean Bertozzo. È l'invito al rispetto massimo, che richiama le violenze, le umiliazioni e lo sfruttamento inflitto dai maschi, le vessazioni che hanno impedito alle donne di conoscere, di esprimersi, di volare . Il colore simbolo Al Meucci la dirigente Maria Patrizia Bettini ha ricordato che il rosso è dal 2009 il colore simbolo della giornata. E per questo ha invitato tutta la comunità scolastica a indossare qualcosa di rosso «come simbolo di un impegno educativo da portare avanti tutto l'anno nella promozione di relazioni sane e nella costruzione di una cultura del rispetto e della parità». La preside del liceo scientifico Da Vinci, Annalisa Savino, ha ricordato, in una comunicazione a studenti, famiglie e lavoratori dell'istituto le attività realizzate nelle ultime due settimane con diverse realtà del territorio fra cui Comune di Firenze, Gest Tramvia e Artemisia. E sottolinea il percorso Generazioni Pari, inserito nel piano dell'offerta formativa e rivolto alle classi terze, per promuovere «una riflessione sulle skill che favoriscono nei bambini e negli adolescenti lo sviluppo psico-fisicosessuale e la costruzione di relazioni affettive serene, finalizzata alla prevenzione della violenza di genere». La mostra e i progetti Al liceo Pascoli la dirigente Maria Maddalena Erman ha diffuso con una circolare l'invito a visitare la mostra con le cinque tele realizzate da due classi terze, per il progetto sulla violenza di genere, con lettura del libro Ferite a morte di Serena Dandini e interviste audio alle realtà del territorio fiorentino impegnate nel contrasto alla violenza di genere. Un progetto, sottolinea Erman, partito dagli stessi studenti. Le cinque opere sono state anche riprodotte in cartoline. Il messaggio: Anche attraverso l'arte si può dipingere un nuovo mondo abitato da forza, coraggio e speranza .|2025-11-25|https://firenze.repubblica.it/cronaca/2025/11/25/news/giornata_internazionale_contro_la_violenza_sulle_donne_femminicidi_scuola_firenze_arte_poesia-425003443/
Con queste elezioni regionali abbiamo superato un'anomalia . Parla così il sindaco Gaetano Manfredi e l'anomalia a cui si riferisce era il fatto che pe anni Napoli era stata quasi. Ora Napoli torna al centro della scena politica sia campana che italiana. Si ritorna finalmente a non essere una anomalia, ma ad essere invece un modello da imitare aggiunge il primo cittadino, promotore del campo largo progressista che ha portato alla netta vittoria di Roberto Fico, eletto a presidente della Regione. Anche il risultato elettorale di Napoli, 70% di voti per Fico, è - secondo Manfredi - un risultato che testimonia come la città si aspetti molto da questa nuova Regione sottolinea Manfredi, a margine della presentazione del Napoli Racing Show. Alla domanda su una possibile riorganizzazione della giunta comunale, dopo l'elezione a consigliere regionale di un assessore e di quattro consiglieri comunali, Manfredi dichiara: Prima aspettiamo un po' quello che succederà in Regione e poi dopo facciamo un riassetto anche della giunta . Prima però si attende la squadra di Palazzo Santa Lucia: Adesso c'è la prova dell'amministrazione, da un lato quella di avere un'amministrazione efficiente che dia poi risposte concrete a quelli che sono i bisogni dei cittadini e affronti anche quelle che sono le criticità maggiori. Questa sintonia forte tra Comune, Area metropolitana e Regione - secondo il sindaco - può essere una grande opportunità per la Campania e si può creare veramente una sinergia molto positiva su tanti temi . Su l governatore uscente Vincenzo De Luca, con cui i rapporti negli ultimi anni si sono deteriorati, Manfredi ribadisce il suo giudizio: Lascia una Regione con luci e ombre . Di certo quella di Fico è stata anche una vittoria di Manfredi e di Napoli.|2025-11-25|https://napoli.repubblica.it/cronaca/2025/11/25/news/elezioni_regionali_il_sindaco_manfredi_superata_un_anomalia_napoli_e_tornata_al_centro_della_politica-425003518/
Dai nuovi dissesti in via Acton, rifatta meno di un mese fa, alla tragedia sfiorata in via del Parco Carelli, a Posillipo, per il crollo di un muro di tufo. La pioggia ha messo in ginocchio la città. Allagamenti, strade chiuse, cedimenti. E il maltempo continuerà a non dare tregua. Fino alla mezzanotte di oggi, l'allerta sale da livello giallo ad arancione. Il Comune ha disposto la chiusura di scuole, parchi, cimiteri, spiagge pubbliche e impianti sportivi all'aperto, eccetto lo stadio Maradona dove è in programma la sfida Champions tra Napoli e Qarabag. Riaprirà invece in mattinata via Manzoni dopo i lavori di Abc al collettore fognario. La strada era stata chiusa domenica per una voragine all'altezza del Fatebenefratelli. Altri, infine, gli sprofondamenti registrati ieri in via Saverio Gatto, tra la zona ospedaliera e la fermata della metro con parcheggio ai Colli Aminei, e poi nell'area flegrea a corso Duca d'Aosta e in via Giustiniano. Deviati i bus Anm e traffico in tilt. Tecnici e operai sono intervenuti ieri sotto la pioggia battente per tappare ancora una volta le buche in via Acton. La strada si è sfaldata di nuovo nel tratto rifatto il 28 ottobre tra via Riccardo Filangieri e il tunnel della Vittoria. La causa, però, potrebbe non dipendere soltanto dalla pioggia. Il timore è che la pavimentazione provvisoria realizzata con il cosiddetto binder, dopo mesi di cantieri per il tram, non riesce ad attecchire per le falde e le sorgenti sottostanti. Le verifiche sono in corso, si studia un piano di intervento. La parte verso il tunnel della Vittoria è intanto ai limiti della praticabilità: un pericolo per chi viaggia in auto e in scooter tra buche a macchia di leopardo, lunghi tratti allagati e la pavimentazione sbriciolata, ridotta a pezzi. Secondo il progetto iniziale, lo strato finale di asfalto va steso dopo la realizzazione del cordolo per la corsia dei tram. Il binder, ripristinato a ottobre dopo i dissesti di fine agosto, continua però a cedere. E via Acton torna così a sfaldarsi. Le buche si sono riviste già dopo la pioggia di venerdì scorso. Le cause, come detto, potrebbero risiedere non solo nei temporali, ma nell'acqua di falda e delle sorgenti (tra cui quella della cosiddetta acqua suffregna dei Cavalli di bronzo) che se prima si incuneava nei sampietrini, per poi sfogare a mare, adesso potrebbe spingere da sotto fino a distruggere la pavimentazione. «Un problema non previsto - dice l'assessore alle Infrastrutture e alla mobilità Edoardo Cosenza - Stanno studiando la tecnica per incanalare e drenare l'acqua. Si deve però approfondire assieme ad Abc la situazione delle sorgenti e della falda nell'area che investe anche Palazzo Reale». Momenti di paura, invece, quelli vissuti ieri in via del Parco Carelli. «Le istituzioni aspettano che ci scappi il morto?», è il grido di rabbia dei residenti, firmatari di un esposto per denunciare dissesti e criticità che si registrano da tempo in questa strada. I mattoni di un muro di tufo, a sostegno del terrazzo di una abitazione privata sopra un costone tufaceo, sono precipitati ieri mattina al suolo all'altezza del civico 23. L'allarme è stato dato dagli abitanti della zona. Protezione civile e vigili del fuoco sono intervenuti per rimuovere le macerie e monitorare l'area. La frana è avvenuta per le piogge e per una infiltrazione di acqua. Interdetto l'accesso alle auto al civico 23, mentre via del Parco Carelli rimane aperta al traffico. I proprietari del muro crollato hanno incaricato una ditta specializzata per avviare la messa in sicurezza, propedeutica ai successivi lavori di consolidamento e ricostruzione. Resta però alto il livello di allerta dei residenti per gli altri dissesti segnalati nell'esposto. Riapre invece al traffico via Manzoni. Al centro delle due carreggiate resta un piccolo cantiere. Abc e le imprese di supporto hanno lavorato anche nella notte tra domenica e lunedì per riempire la voragine, ricostruire la parete del collettore fognario e verificare l'integrità di tutto il sistema, anche con ispezioni video e con pulizie specifiche.|2025-11-25|https://napoli.repubblica.it/cronaca/2025/11/25/news/napoli_via_acton_si_sfalda_un_mese_dopo_i_lavoriposillipo_crolla_un_muro-425003464/
Via Manzoni è stata riaperta al traffico dalle 8.30 di questa mattina. La strada è nuovamente percorribile in entrambe le direzioni dopo la chiusura, domenica pomeriggio, in seguito a uno sprofondamento causato dalla rottura di un collettore fognario all'altezza dei civici 201 e 203 nei pressi dell'ospedale Fatebenefratelli. I tecnici di Abc hanno completato gli interventi di ripristino della rete fognaria e della pavimentazione stradale, garantendo la piena sicurezza della strada. Dopo aver messo in sicurezza l'area, l'azienda, insieme con le imprese di supporto, ha ricostruito la parete del collettore e ha verificato la funzionalità di tutto il sistema interessato con ispezioni video e una pulizia straordinaria. Il lavoro è stato portato avanti nella notte tra domenica e lunedì, ed è proseguito per tutta la giornata di ieri nonostante il maltempo e la pioggia. I tecnici hanno poi avviato stamani la riasfaltatura della strada e hanno eliminato anche il piccolo cantiere rimasto al centro della carreggiata. La circolazione è tornata regolare dalle 8,30 e anche il bus di linea Anm C31 ha ripreso il suo abituale percorso su via Manzoni.|2025-11-25|https://napoli.repubblica.it/cronaca/2025/11/25/news/napoli_via_manzoni_riaperta_al_traffico_dopo_lo_sprofondamento_di_domenica_scorsa-425003374/
(Teleborsa) - Sparkle, primo operatore di servizi internazionali in Italia e fra i primi nel mondo, e Planhotel Hospitality Group, società internazionale che gestisce una rete di hotel di lusso in Tanzania, Kenya, Maldive, Svizzera e Italia, annunciano un progetto per accelerare la digitalizzazione delle strutture del gruppo attraverso connessioni più veloci e sicure. Fondato a Lugano, dove ha il suo quartier generale, Planhotel Hospitality Group è da oltre vent'anni protagonista nel settore turistico, con un portafoglio di resort e hotel di lusso nell'area dell'Oceano Indiano. Il Gruppo è riconosciuto a livello internazionale per la sua capacità di unire la tradizione locale allo stile e all'eccellenza del servizio svizzero. Grazie alle soluzioni Software-Defined Wide Area Network (SD-WAN) e Secure Access Service Edge (SASE) di Sparkle, Planhotel mira a ottimizzare la propria architettura di rete, migliorando la qualità e l'affidabilità delle connessioni Internet e consentendo ai dipendenti di accedere in sicurezza al sistema informativo aziendale. La soluzione SD-WAN permette di bilanciare e prioritizzare in modo intelligente il traffico sui diversi collegamenti Internet – anche satellitari – con tecniche avanzate di instradamento del traffico, migliorando la qualità e la continuità del servizio. L'integrazione con l'architettura SASE permette invece di ottimizzare e potenziare la sicurezza, proteggendo l'accesso alle risorse aziendali. Nei mesi scorsi Sparkle ha completato l'implementazione della soluzione in due resort in Tanzania, con un sensibile miglioramento delle performance e della continuità operativa, in particolare per applicazioni come videoconferenze e sistemi di prenotazione. Alla luce dei risultati ottenuti, Planhotel prevede di estendere il progetto a un terzo hotel di prossima apertura, con la prospettiva di collegare in futuro anche altre strutture del Gruppo. Con questo accordo, Sparkle si conferma come partner di riferimento nella trasformazione digitale delle imprese internazionali, grazie a un portafoglio che spazia dalla connettività a soluzioni avanzate come Cloud Connect, SD-WAN, SASE e IoT Global, fino a servizi di sicurezza post-quantum per la protezione dei dati più sensibili. Siamo orgogliosi di supportare Planhotel nel percorso di trasformazione digitale del Gruppo – ha dichiarato Annalisa Bonatti, Vice President Enterprise di Sparkle –. Grazie alle nostre soluzioni SD-WAN e SASE, abilitiamo una connettività sicura, performante e scalabile, elemento chiave per le imprese che operano in contesti internazionali e distribuiti come quello dell'hospitality . Per noi l'innovazione tecnologica è parte integrante dell'eccellenza del servizio – ha dichiarato Marco Rosso, Chief Digital & Business Automation Officer di Planhotel Hospitality Group –. Una rete più performante e sicura ci permette di ottimizzare le operazioni quotidiane e di offrire ai nostri ospiti un'esperienza ancora più fluida e affidabile, in linea con gli standard di qualità del Gruppo .|2025-11-25|https://finanza.repubblica.it/News/2025/11/25/sparkle_e_planhotel_accelerano_la_digitalizzazione_dei_resort_del_gruppo-113/
di Laura Vincenti Oggi l'inaugurazione del nuovo spazio fitness realizzato all'interno del Teatro alla Scala di Milano dalla catena di palestre McFIT e messo a disposizione del Corpo di ballo per allenarsi: «Siamo artisti ma anche atleti» 25 nov 2025 / Da sinistra i primi ballerini Martina Arduino, Virna Toppi, Marco Agostino e Frédéric Olivieri, direttore del Corpo di ballo del Teatro alla Scala, nel nuovo spazio fitness La richiesta è arrivata direttamente dai ballerini del Corpo di ballo della Scala che da tempo chiedevano una palestra dove allenarsi: inaugurato oggi, martedì 25 novembre, il nuovo spazio fitness realizzato all'interno del Teatro alla Scala di Milano dalla catena di palestre McFIT e messo a disposizione del Corpo di Ballo del Teatro. la prima palestra interna al teatro: Questo è un po' un sogno che si realizza – commenta Frédéric Olivieri, direttore del corpo di ballo del Teatro alla Scala – questo spazio è fondamentale per i ballerini perché è davvero importante avere una fase di defaticamento dopo le prove, ma anche dove riprendersi magari dopo un infortunio senza andare fuori: adesso c'è tutto qui e questo fa la differenza. La danza è un'arte ma bisogna anche allenarsi fisicamente e questo spazio consente ai ballerini di prepararsi anche in maniera più adeguata . La palestra è personalizzata con attrezzi pensati apposta per l'allenamento del corpo di ballo e per sostenere la loro preparazione fisica ai massimi livelli: 60 mq con pavimentazione tecnica, design McFIT e attrezzature professionali per allenamenti cardio, di forza e a corpo libero. Commenta la prima ballerina Martina Arduini: Per noi è molto importante perché la nostra arte ha una componente anche fisica, è importante allenare il corpo per prevenire infortuni e soprattutto per essere pronti per affrontare le difficoltà dei balletti che sono molto impegnativi. Qui si respira una bella atmosfera che porta a concentrarsi su noi stessi . Le fa eco Virna Toppi, prima ballerina. Confermo le parole di Martina: noi oltre che essere artisti siamo anche atleti, abbiamo necessità di allenarci: una palestra qui sarà per noi una crescita e un punto di svolta . Erano anni che chiedevamo questo spazio tutto per noi e finalmente lo abbiamo , conferma il primo ballerino Marco Agostino. Con questa iniziativa, McFIT diventa ufficialmente il primo sponsor tecnico per la palestra del corpo di ballo della Scala per i prossimi due anni. Samuele Frosio, amministratore unico di RSG group Italia: «Sostenere un'eccellenza come il Corpo di ballo della Scala è per noi di grande valore. La danza richiede una preparazione fisica eccezionale e offrire la prima palestra interna del Teatro significa dare un contributo concreto alla loro quotidianità. Questa partnership riflette perfettamente la visione di McFIT: creare spazi che aiutino le persone a esprimere al massimo il proprio potenziale».|2025-11-25|https://milano.corriere.it/notizie/cronaca/25_novembre_25/teatro-alla-scala-apre-la-prima-palestra-interna-per-il-corpo-di-ballo-un-sogno-che-si-realizza-d06171cd-7a5f-4d91-9684-51256c558xlk.shtml
L'esemplare, ritenuto per anni andato perduto, è stato salvato all'inizio degli anni Ottanta dall'esperto di Ferrari Luciano Bertolero, che la conserva da allora nella sua collezione privata Rientra in società dopo anni di oblio la Ferrari 308 GTS Prototipo in vetroresina realizzato da Pininfarina nel 1976 come studio preliminare per la futura Ferrari 308 GTS: si tratta dell'unico prototipo noto costruito con carrozzeria in vetroresina, materiale composito utilizzato per le prime Ferrari 308 GTB di produzione dal 1975. L'esemplare, ritenuto per anni demolito, è stato salvato all'inizio degli anni Ottanta dal grande esperto di storia Ferrari Luciano Bertolero, che la conserva da allora nella sua collezione privata. È stata tra i modelli più ammirati al salone di Milano AutoClassica, che si è appena concluso, come omaggio alle celebrazioni per i 50 anni del modello. La Ferrari 308 GTS Prototipo ritrovata Gialla con il tettuccio nero, proprio come alla sua prima uscita dai cancelli di Grugliasco nel 1976: fa battere il cuore degli appassionati del Cavallino l'esemplare unico di Ferrari 308 GTS Prototipo in vetroresina di Pininfarina salvato dalla demolizione dall'esperto Ferrari torinese Luciano Bertolero. Un ritrovamento romanzesco, negli anni Ottanta, durante la ricerca di un paraurti per una 308 GTB in vetroresina rossa incidentata durante un servizio fotografico a Milano. «Da Modena mi hanno avvisato che presso un demolitore della zona avrei trovato dei pezzi di quel modello- racconta Luciano Bertolero -, ma una volta esaminati dal vivo i singoli elementi, la vettura corrispondeva a quella dei servizi di Quattroruote e Autosprint dedicati al prototipo della Ferrari 308 GTS». Scatti del 1977 con la vettura fotografata a Torino e a Maranello, davanti allo stabilimento Ferrari, durante uno dei rari test stradali. «Una fascia di alluminio che riportava visibilmente i fori dove era ancorato uno spoiler è stata determinante a farmi capire che si trattava di quel primo studio di Pininfarina», dice Bertolero. Da fotografie dell'epoca pubblicate sull'ultimo libro dedicato alla leggendaria vettura che nel 2025 compie 50 anni, Supercars Ferrari 308-208-328 di Gaetano Derosa, Giorgio Nada Editore, si vedono le due versioni dell'auto, una con uno spoiler più pronunciato che arriva ad avere una sorta di funzione di alettone, e l'altra con una fascia di alluminio che va a ricoprire la parte di carrozzeria dove lo spoiler era stato fissato. Salvata dalla demolizione «Nel 1975 la Ferrari aveva lanciato la 308 GTB, inizialmente costruita con carrozzeria in vetroresina per ridurre peso e tempi di produzione e parallelamente Pininfarina aveva iniziato a sviluppare una versione Targa, la futura 308 GTS - racconta Bertolero. Prima del passaggio alla produzione in acciaio, è stato realizzato un prototipo in vetroresina della Ferrari 308 GTS per valutare l'adattamento della scocca della GTB al nuovo layout, l'estetica e le dimensioni della variante aperta. Il principale responsabile dello stile di questo prototipo è stato Aldo Brovarone, e alcune delle modifiche alla 308 GTB di Fioravanti includevano il tetto asportabile, l'arco centrale in acciaio inox, i rinforzi strutturali al telaio, e il motore con due scarichi. Secondo la prassi dell'epoca, i prototipi Pininfarina e Ferrari non destinati alla produzione venivano normalmente distrutti - ricorda l'esperto torinese - e alcuni documenti interni e testimonianze indicano che quel prototipo di GTS in vetroresina era stato inserito tra i veicoli da eliminare». Dalla vetroresina all'acciaio La Ferrari 308 GTS Prototipo in vetroresina è considerato uno dei pochi prototipi Pininfarina degli anni Settanta sopravvissuti fuori dall'ambito ufficiale Ferrari, una pagina di storia di cui raramente si è parlato proprio perché mai divulgata ufficialmente. Eppure questo esemplare rappresenta un passaggio fondamentale nello sviluppo della 308 GTS e fornisce indicazioni preziose sul ruolo della Carrozzeria Pininfarina negli studi di fattibilità e quali fossero alcune delle soluzioni tecniche provvisorie poi scartate nella fase di transizione dalla vetroresina all'acciaio.|2025-11-25|https://www.corriere.it/motori/auto/25_novembre_25/ferrari-308-gts-prototipo-ecco-come-e-stata-ritrovata-e-salvata-dalla-demolizione-a6ca9608-a2bb-4072-894f-c9fa03549xlk.shtml
Paura nella tarda serata di ieri sulla strada provinciale 581, tra Martina Franca e Massafra (Taranto), dove una vettura in transito con a bordo una coppia è finita contro alcuni bovini che stazionavano sulla carreggiata. L'urto, estremamente violento, ha provocato il ferimento della passeggera e la morte di tre animali. Il tratto risultava completamente privo di illuminazione e il conducente non si sarebbe accorto in tempo della presenza degli animali, improvvisamente comparsi al centro della strada. Dopo l'impatto, parte della mandria si è dileguata nell'area boschiva adiacente. La donna è stata trasferita in ospedale per le cure del caso, ma le sue condizioni non desterebbero preoccupazione. Illeso, seppur visibilmente scosso, il conducente dell'auto. Sul luogo dell'incidente sono intervenuti gli agenti della polizia locale di Martina Franca e i vigili del fuoco. La strada provinciale 581 è stata temporaneamente interdetta al traffico e ha registrato forti rallentamenti per consentire le operazioni di soccorso, la messa in sicurezza e la rimozione del veicolo e degli animali.|2025-11-25|https://bari.repubblica.it/cronaca/2025/11/25/news/martina_franca_auto_travolge_bovini_fermi_strada_buia_ferita_donna_morti_tre_animali-425003273/
Scolaresche, bambini con il tricolore in mano, e tanti cittadini. Un lungo applauso ha accolto il presidente della Repubblica, Sergio Mattarella, all'arrivo nel Teatro Apollo di Lecce per la cerimonia di apertura della 38esima assemblea generale delle Province italiane (Upi). Ad accogliere il capo dello Stato, tra gli altri, il presidente della Regione Puglia, Michele Emiliano e la sindaca di Lecce, Adriana Poli Bortone, con i quali Mattarella ha poi preso posto in prima fila all'interno del teatro. Un luogo caro al capo dello Stato, qui già nel 2017 per l'inaugurazione dopo un lungo restauro. L'arrivo del presidente Mattarella / L'arrivo del presidente Mattarella Le Province hanno titolo per pensare il futuro, sono un'istituzione riconosciuta dai cittadini. Il sistema delle autonomie è un edificio armonico - sono state le prime parole del presidente della Repubblica davanti all'assemblea - la Costituzione indica che le Province sono enti autonomi con propri statuti, poteri, funzioni. Le Province vivono tuttora una transizione incompiuta e rimangono le incertezze sul ruolo delle Province sull'esercizio dei compiti da assumere e questo incide sull'intero complesso delle autonomie con problemi evidenti di coordinamento e di efficacia. L'indebolimento in questi anni delle Province, con lacune, attribuzioni incerte o contese, nonostante il generoso impegno degli amministratori locali, ha provocato una ricaduta sul soddisfacimento dei diritti dei cittadini e sui servizi, sulle potenzialità dei territori. È necessario intervenire con uno sguardo d'insieme e con animo repubblicano di unità, di cooperazione tra le istituzioni e, spero, tra parti politiche . Un messaggio raccolto dal presidente dell'Upi, Pasquale Gandolfi, che ha voluto focalizzare il proprio intervento sulla centralità (probabilmente persa) delle Province: Abbiamo la necessità di ridare dignità questo Ente, che vi ricordo è l'ente che gestisce 130mila chilometri di strade, 30mila ponti e gallerie, piuttosto che tutte le scuole secondarie superiori – ha detto davanti alla platea - abbiamo la necessità di dare delle risposte ai nostri cittadini. Ed un ente, come quello provinciale è il migliore per poter dare delle risposte anche alle nostre aree interne e vaste . Il presidente Mattarella in platea, accanto a Michele Emiliano e, più in là, la sindaca Adriana Poli Bortone L'appuntamento in terra salentina, all'indomani delle elezioni regionali che hanno sancito il trionfo di Antonio Decaro alla guida della coalizione di centrosinistra, si è tramutato anche in un saluto di Emiliano da presidente uscente. Per me non c'era modo più solenne di salutare tutti voi, tutte le cittadine e i cittadini pugliesi, che farlo oggi, alla presenza del presidente Sergio Mattarella - le parole di Emiliano cariche di emozione - ho cercato di dare tutto ciò che avevo: abbiamo lavorato per realizzare il nostro programma di governo senza mai discostarci dalla strada che i pugliesi ci avevano indicato all'inizio del mandato. Probabilmente - ha proseguito l'ex governatore - avremmo potuto fare ancora di più e meglio, ma una cosa posso dirla con sincerità: abbiamo lavorato con dedizione, con senso del dovere, con spirito di servizio verso le persone e verso la comunità . La 38esima Assemblea nazionale dell'Upi vedrà raccolti nel capoluogo salentino quasi mille delegati da tutte le Province italiane. Una due giorni (oggi e domani, 26 novembre) densa di dibattiti sui temi all'ordine di giorno del confronto politico istituzionale tra Governo, Parlamento, Province, Comuni e Regioni, intitolata Le Province, aperte al futuro . Previsto un confronto con gli esponenti del Parlamento e dei partiti politici, con la presenza dei senatori Francesco Boccia, presidente del gruppo Pd; e Maurizio Gasparri, presidente del gruppo FI; e dei responsabili enti locali dei partiti: Davide Baruffi per il Pd, Pierluigi Biondi per FdI e Stefano Locatelli per la Lega. La seconda giornata di domani, invece, vedrà la presenza del ministro Paolo Zangrillo e del vicepresidente della Commissione europea Raffele Fitto. Si parlerà di politiche a favore delle aree interne, dell'innovazione nella PA con la presentazione del progetto Province&Comuni, con un focus centrale dedicato alle riforme delle autonomie con la presenza del presidente di Anci Gaetano Manfredi; del presidente della Conferenza delle Regioni Massimiliano Fedriga; e del presidente di Ali Roberto Gualtieri. Ci sarà anche la sottosegretaria all'Interno Wanda Ferro.|2025-11-25|https://bari.repubblica.it/cronaca/2025/11/25/news/mattarella_lecce_assemblea_province_upi_enti_indeboliti_con_ricadute_sui_cittadini-425003568/
Antonio Decaro non ha vinto. Ha stravinto queste elezioni regionali. Mai un governatore era stato eletto con una percentuale così importante, mai c'era stato un distacco così ampio dall'avversario. Eppure il nuovo presidente della Regione ha dovuto soccombere davanti a un avversario atteso, ma non in queste proporzioni: l'astensionismo. A votare sono andati soltanto quattro pugliesi su dieci (41%), il dato più basso di tutte le regionali di questa tornata, quindici punti in meno rispetto a cinque anni fa. Meno anche delle europee, quando si era superato il 45 per cento. Decaro non lo ha nascosto: «Spesso sento dire alla politica: i cittadini hanno sbagliato a non votare» ha detto ieri. «Ma io credo che a sbagliare siamo noi, che non abbiamo fatto abbastanza per dar loro fiducia, per spiegare quanto sia importante quel diritto che è il voto. È stato conquistato con tanta fatica dai nostri genitori e dai nostri nonni. Quindi: sono felice, ma so anche che da domani devo mettermi a lavorare per meritarmi la fiducia di chi mi ha votato e cercare di recuperare quella di chi non è andato a votare». Sarebbe però troppo ingeneroso attribuire l'astensionismo solo agli attori in campo: c'è una disaffezione generale alla politica, come dimostrano tutti i dati di queste regionali. Con l'aggiunta di una campagna elettorale scialba, anche per l'assenza di competizione. E, onestamente, pure dell'assenza delle «truppe cammellate»: spaventati dalle inchieste della magistratura, i compratori di voti questa volta si sono mossi con molta più cautela rispetto alle precedenti tornate. Chi, infatti, non ha votato? Una risposta può arrivare dai numeri assoluti. A scrutinio non definitivo, si può dire che Decaro ha guadagnato quasi un milione di voti. Più di quanto fece Emiliano cinque anni fa, quando raggiunse 871mila preferenze. Tutti gli astenuti sono dunque del centrodestra? No. Perché i 5 Stelle allora corsero da soli, mentre oggi sono con Decaro. Nel 2020 presero 207 mila voti: questa volta non dovrebbero andare sopra i 100 mila, ma in politica le somme non funzionano. Impossibile quindi fare confronti lineari. Resta il dato: oggi Decaro, con una coalizione più larga, guadagna più voti di Emiliano. Il centrodestra, con una coalizione sostanzialmente identica, ne perde per strada circa duecentomila. Lobuono infatti supererà le 500mila preferenze contro le 725mila di Raffaele Fitto cinque anni fa. Tra ex elettori 5 Stelle ed elettori del centrodestra, dunque, è lì che si trova buona parte dell'astensione. Oltre, evidentemente, a tutto quel pezzo di cittadini che per le ragioni più diverse ha scelto di non votare. Colpiscono alcuni territori. Decaro, per esempio, non ha nascosto la sua sorpresa per il dato della sua provincia di Bari, dove ha votato solo il 42 per cento, quattordici punti in meno rispetto a cinque anni fa. E meno di Lecce, dove invece alle urne è andato il 44,5 per cento dei cittadini. Il record negativo è di Foggia (38,6), seguita da Taranto (40,4): sono le province con i dossier più delicati, dalla criminalità organizzata al bubbone dell'Ilva. E dove, non a caso, la disaffezione politica è più forte. A proposito di Bari città: hanno votato in pochi (42 per cento), ma Decaro ha stravinto. Ha superato il 71 per cento, con Lobuono al 26. Evidentemente non ha fatto breccia la campagna del centrodestra che chiedeva il commissariamento del comune per mafia sulla base di indagini serissime, che però non toccavano Decaro né la sua giunta ma portarono all'azzeramento di due municipalizzate. Peccato che alcuni dei protagonisti di quelle vicende abbiano scelto, proprio stavolta, di portare consenso al centrodestra. Non è bastato. Anzi, forse è stato uno dei motivi della disfatta. A Bari il Pd ha sfiorato il 30 per cento, la lista Decaro è andata sopra il 20. Forza Italia ha preso meno voti di Avs, Fratelli d'Italia ha superato di poco il 10 per cento. Nichi Vendola fallisce il ritorno in Puglia: Avs sul filo del 4 per cento non ottiene seggi di Gabriella de Matteis 25 Novembre 2025 Diverso il discorso a Lecce dove, evidentemente, si è sentito il peso dei big del centrodestra: è il bacino del commissario europeo Raffaele Fitto e del sottosegretario alla presidenza del Consiglio Alfredo Mantovano. Qui Lobuono è arrivato al 45 per cento, solo otto punti in meno di Decaro.|2025-11-25|https://bari.repubblica.it/cronaca/2025/11/25/news/decaro_puglia_vittoria_sfiora_milione_voti_analisi_astensione-425003285/
di Stefano Montefiori Non si sa dove siano i gioielli rubati stimati per un valore di 88 milioni DAL NOSTRO CORRISPONDENTE PARIGI - Oltre un mese dopo il clamoroso furto al Louvre, la polizia francese ha arrestato anche il quarto e ultimo presunto ladro della banda che ha messo a segno il colpo. Si tratta di un uomo già conosciuto dalla polizia e legato ai tre precedentemente arrestati, tutti abitanti a Aubervilliers, nella banlieue nord di Parigi. Gli agenti hanno fermato il sospetto martedì mattina nella regione della capitale, e lo hanno posto in custodia cautelare per «furto in banda organizzata e associazione a delinquere». Oltre a lui, nella stessa operazione sono state arrestate anche altre tre persone che fanno parte del suo entourage. Secondo gli investigatori, tutti e quattro i componenti della banda che è entrata in azione domenica 19 ottobre intorno alle 9 e 30 del mattino sono ormai catturati.Resta il mistero dei gioielli, valutati intorno agli 88 milioni di euro, che restano per il momento introvabili, e l'identificazione dei ladri per adesso non ha permesso di risalire ai mandanti e all'organizzazione che si sta forse occupando di piazzare la refurtiva. Quanto ai ladri già arrestati, uno di loro, Doudou Cross bitume , noto in precedenza per i video delle sue prodezze in moto alla periferia di Parigi, fa di nuovo parlare di sé perché un automobilista lo ha riconosciuto come la persona che, qualche settimane prima del colpo al Louvre, lo aveva aiutato con grande gentilezza quando si era trovato in difficoltà sulla tangenziale di Parigi. Già i vicini di casa e gli amici del quartiere di Aubervilliers descrivevano Doudou come qualcuno di «molto gentile, sempre pronto ad aiutare tutti». Poi quel tratto di carattere è stato confermato alla rete americana Abc News da Ahmed Alla, 24 anni, rimasto senza benzina a settembre sulla tangenziale di Parigi quando un motociclista si è fermato per aiutarlo. «Ho chiamato la polizia per farmi mandare un carro attrezzi. Tutti mi suonavano il clacson, ma lui è stato l'unico a fermarsi per aiutarmi», ha detto Alla. Lo ha descritto come un uomo calmo e rassicurante. «Mi ha detto che avrebbe spostato la mia auto per portarla fuori dalla tangenziale, così non ti faranno una multa di 135 euro ». «Mi sembrava una manovra pericolosa, ma mi ha rassicurato dicendomi che avrebbe chiesto agli altri automobilisti di fermarsi mentre spostavamo la mia auto». Insieme hanno spinto l'auto per 2-300 metri, fino all'uscita della tangenziale, poi Doudou – ladro e gentiluomo - lo ha salutato dicendo «chiami l'assicurazione, manderanno un carro attrezzi, buona fortuna!».|2025-11-25|https://www.corriere.it/esteri/25_novembre_25/furto-louvre-arrestato-quarto-rapinatore-5a181500-7316-436c-bf2a-cd6964fd1xlk.shtml
L'alternativa c'è, il riscatto parte dal sud. Proveremo a batterci contro l'autonomia differenziata voluta dal governo . Lo dice la segretaria Pd Elly Schlein, in conferenza stampa al Nazareno sugli esiti del voto delle Regionali. E aggiunge: Questa destra non è imbattibile e noi siamo pronti a sfidarla nel 2027, siamo pronti ad andare al governo vincendo le Politiche . La leader dem sottolinea: La linea testardamente unitaria porta i suoi frutti, andremo avanti con questa linea e siamo pronti a consolidare il progetto per l'Italia con tutte le forze della coalizione . Schlein snocciola poi i numeri delle ultime elezioni: Nelle tredici regioni al voto tra il 2024 e 2025 il Pd è primo partito, visto che le uniche due regioni che si sono spostate sono Umbria e Sardegna, vinte da noi. La novità quindi è che ci sono due regioni rosse in più, non in meno . Parlando della leadership del centrosinistra la segretaria commenta: La modalità con cui individueremo la guida della coalizione sarà oggetto di discussione, e non ho dubbi che troveremo un accordo. Nessuno, neanche degli alleati la sta ponendo come una questione gigantesca. Le strade sono due: o come fa la destra, dove chi prende un voto in più esprime la guida della coalizione, oppure ci sono altre modalità a cui mi sono già dichiarata più che aperta, come le primarie di coalizione . A proposito degli alleati, Giuseppe Conte lancia il cantiere del Movimento 5 stelle per il programma: È il momento di costruire un programma per far rialzare l'Italia , scrive sui social. In questi anni abbiamo sperimentato un nuovo modo di ascoltare e far partecipare le persone alle decisioni, di farle incidere nelle scelte – prosegue -. Un anno fa lo abbiamo sperimentato con Nova. E ora quel metodo voglio replicarlo. Apriamo il cantiere di un nuovo programma di forte cambiamento. Quello che uscirà lo porterò nel confronto con le altre forze politiche del campo progressista per dare al Paese un nuovo programma di Governo che non potrà essere frutto di un mero scambio di vedute tra dirigenti di partito . Sul futuro programma interviene anche Angelo Bonelli di Avs: Ora il compito è chiaro: costruire un programma comune che parli dei problemi reali degli italiani, quelli che il governo Meloni continua a ignorare. Per questo, come Alleanza Verdi Sinistra, proporremo nelle prossime ore un incontro tra tutte le forze dell'opposizione per rendere stabile questa unità e cominciare a scrivere insieme un programma per il Paese .|2025-11-25|https://www.repubblica.it/politica/2025/11/25/news/schlein_pd_primo_partito_regionali-425003671/
di Maria Giovanna Faiella Ne soffrono oltre 10 milioni di italiani. Può essere dovuto a diverse malattie, dalla sclerosi multipla alla fibromialgia, dall'emicrania all'endometriosi, dai tumori alla neuropatia diabetica. Si cura in strutture pubbliche. Legge 38 disattesa Dolore / (Getty Images) Un dolorecronico persistente, che non dà tregua, che può essere dovuto a patologie quali sclerosi multipla, cefalea, fibromialgia, endometriosi, malattie reumatologiche, psoriasi, infiammazioni croniche dell'intestino, tumori, nevralgie. La legge n. 38/2010 («Disposizioni per garantire l'accesso alle cure palliative e alla terapia del dolore»), sancisce il diritto di ogni persona che soffre ad avere la «terapia del dolore». Ma, a distanza di quindici anni, la sua attuazione è ancora frammentaria e non uniforme sul territorio nazionale. Da qui l'iniziativa di alcune Associazioni di pazienti di promuovere un Manifesto «Dolore: No grazie!», presentato a Roma. APPROFONDISCI Il dolore non è un sintomo ma una patologia Associazioni di pazienti, coordinate da Health Engine - soggetto promotore di iniziative di advocacy nell'ambito della salute -, hanno deciso di coalizzarsi per far valere la propria voce costituendo l'«Alleanza Dolore Cronico» perchénon soffrire sia davvero un diritto, come previstodallaLegge n. 38 spesso ancora disattesa. E hanno indicato le priorità di un programma di lotta al dolore cronico in un Manifesto «Dolore: No grazie!», presentato alla Camera dei Deputati su iniziativa dell'onorevole Gian Antonio Girelli, presidente dell'Intergruppo Parlamentare sulla Prevenzione e Riduzione del Rischio. «Ho voluto personalmente dare il mio supporto e contributo a questo evento dell'Alleanza Dolore Cronico – ha spiegato Girelli – perché il dolore, quando diventa quotidiano, non è solo un sintomo ma una condizione che limita diritti, autonomia e dignità. Per troppo tempo questo tema è rimasto inascoltato e sottovalutato. Dare voce ai pazienti e costruire una rete capace di garantire realmente il diritto a non soffrire è un dovere che le istituzioni non possono più rimandare». Afflitti dal dolore oltre 10 milioni di italiani Si stima che più di dieci milioni di italiani convivano col dolore cronico. Molti, però, ancora non sanno che il dolore si può curare in strutture dedicate, sia ambulatoriali che ospedaliere (per i casi più gravi) del Servizio Sanitario Nazionale. «Purtroppo, il dolore cronico nel nostro Paese è una patologia sottostimata – ha detto Marco Mercieri, professore di Terapia del dolore all'Università La Sapienza di Roma e membro della sezione per l'attuazione della legge 38/2010 del Comitato tecnico sanitario ministeriale –. Oggi 9 malattie croniche su 10 sono accomunate dalla presenza di dolore cronico e dal suo enorme costo sociale, che in Italia è pari a circa 62 miliardi di euro l'anno, secondo i dati del Censis. Un recente studio ha dimostrato che la presa in carico del paziente da parte dello specialista in terapia del dolore, rispetto ad altri percorsi specialistici, determina un risparmio di circa il 20% della spesa complessiva (circa tremila euro per paziente all'anno) con una riduzione di circa il 50% dei ricoveri per intervento». Più informazioni per pazienti e medici Che la terapia del dolore faccia anche risparmiare i sistemi sanitari lo ribadisce un altro studio pubblicato su The Lancet, come ha riferito il professor Mercieri: «La neurostimolazione midollare, eseguita da specialisti in terapia del dolore nei pazienti con neuropatia diabetica dolorosa, riduce di oltre il 50% - rispetto alla sola terapia medica - mortalità, eventi cardiovascolari, amputazioni e suicidio. Questi dati dimostrano che la terapia del dolore è la disciplina più appropriata per la gestione dei pazienti con dolore cronico, perché garantisce una migliore qualità dell'assistenza e, al tempo stesso, minori costi per il sistema sanitario: è quindi necessario che venga pienamente implementata, a livello nazionale e locale, con una completa attuazione di quanto previsto dalla Legge 38/2010, finora applicata in modo prevalente alle sole cure palliative: informazione capillare ai pazienti e ai medici, incremento dei fondi dedicati, riprogrammazione della rete e dei coordinamenti regionali. Per questo è fondamentale un lavoro coordinato e continuativo tra clinici, istituzioni e associazioni di pazienti». Otto priorità Otto i punti chiave del Manifesto «Dolore: No grazie!»: - informare, perché sul «dolore cronico non esiste una regia unitaria e non esiste informazione coordinata e certificata sulle terapie per alleviare o curare il dolore»; - aggiornare i Livelli Essenziali di Assistenza, dal momento che non c'è un parametro specifico di valutazione delle performance delle Regioni nel nuovo sistema di garanzia (NSG); - formare, perché esiste «un gap formativo sulla cura del dolorecronico da parte di categorie professionali importanti per i pazienti come i medici di famiglia e alcune categorie di specialisti che hanno in cura molte delle patologie croniche accompagnate da dolore»; - sostenere le persone, «perché proprio sul dolore cronico, servirebbe un lavoro congiunto tra le associazioni e con il sostegno degli stakeholder»; -opporsi alle liste d'attesa, perché sono ormai insopportabili le «difficoltà ad arrivare al trattamento giusto per la patologia e per il dolore ad essa correlato»; - lottare contro lo stigma perché ancora oggi «si minimizza l'impatto del dolore e l'esperienza che genera nelle persone con le loro fragilità e le loro frustrazioni»; -sostenere e diffondere la Rete dei professionisti a sostegno delle persone con dolore cronico, perché nonostante un Accordo siglato nel 2020 da Stato e Regioni l'accreditamento delle reti di terapia del dolore,«le reti cliniche costituiscono una realtà estremamentedisomogenea sul territorio nazionale, caratterizzata da una grave carenza di personale sanitario»;|2025-11-25|https://www.corriere.it/salute/25_novembre_25/dolore-cronico-cos-e-si-puo-curare-nel-pubblico-ma-molti-non-lo-sanno-manifesto-per-il-diritto-a-non-soffrire-9ca933ab-b729-44a4-bb99-c9b666339xlk.shtml
(Teleborsa) - Nel 2024 si sono verificati 327 omicidi (-2,1% rispetto al 2023): 116 donne e 211 uomini. La diminuzione ha riguardato soprattutto le vittime di sesso maschile (-2,8% rispetto al 2023). Gli omicidi di donne sono diminuiti di una sola unità. Continuano ad aumentare i casi in cui è noto l'autore dell'omicidio (dall'89,5% del 2023 al 91,1% del 2024). Nel caso delle donne si tratta di omicidi con tutti autori identificati, uomini nel 92,2% dei casi. Gli uomini sono uccisi da altri uomininell'85,7% dei casi con autore identificato (156 su 182). Le vittime sono in prevalenza cittadini italiani (74,3%), tra le donne la prevalenza di vittime italiane è più elevata (78,4%). Il 93,4% delle donne italiane è vittima di italiani, il 48,0% delle donne straniere di propri connazionali. Sono 62 le donne uccise da un partner o un ex partner, quasi tutti (61) sono uomini. È quanto rileva l'Istat nel report sulle vittime di omicidio 2024. In Italia tassi di omicidi più bassi rispetto al resto d'Europa Si interrompe la ripresa degli omicidi successiva alla pandemia di Covid-19. Dopo due anni consecutivi di aumento, gli omicidi volontari consumati tornano a diminuire. Più precisamente, nel 2023, si sono registrati 334 casi, mentre nel 2024 le vittime si fermano a 327 (-2,1% rispetto al 2023 e + 6,2% rispetto al 2019 anno precedente la pandemia). Il nostro Paese resta comunque tra quelli storicamente a minor rischio nell'Unione europea. La media Ue del tasso di omicidi per 100mila abitanti nell'anno 2023 (ultimo anno disponibile) è 0,91 omicidi per 100mila abitanti. L'Italia, tra i 26 Paesi che rendono disponibili i dati per questo anno, è quello che presenta la più bassa diffusione del fenomeno (0,57) insieme alla Slovenia, dopo Malta (le cui ridotte dimensioni demografiche rendono il dato molto instabile) e prima di Irlanda e Polonia (rispettivamente 0,64 e 0,72 omicidi per 100mila abitanti). Al polo opposto si trovano stabilmente Paesi baltici, Lussemburgo e Francia, con tassi che vanno dal 2,62 della Lituania all'1,30 omicidi per 100mila abitanti della Francia. In questi anni in Europa si è assistito a un generale decremento degli omicidi volontari, spiegato soprattutto dalla diminuzione del fenomeno nei Paesi Baltici. Il tasso di omicidi Ue sulla popolazione era pari a 1,03 omicidi ogni 100mila abitanti nel 2015 ed è sceso a 0,91 omicidi nel 2023. In Francia, Paese europeo di grandi dimensioni e con il tasso di omicidi più elevato, si è passati da 1,31 omicidi ogni 100mila abitanti nel triennio 2013-2015 a 1,19 nel triennio 2021-2023; nel nostro Paese, nello stesso periodo considerato, si è passati da 0,80 a 0,54 omicidi ogni 100mila abitanti. Al contrario, sempre nello stesso arco temporale in Germania e in Spagna, i tassi degli omicidi non sono diminuiti, restando sotto la media europea, rispettivamente a 0,86 e 0,66 vittime ogni 100mila abitanti. Uomini giovani più a rischio, per le donne rischio in aumento con l'età Nel 2024, il tasso di omicidi in Italia, pari a 0,55, è tornato al valore del 2022 (era pari a 0,57 nel 2023). Iprofili di rischio per età hanno andamenti opposti secondo il genere. Nel caso dei maschi, che presentano un tasso di 0,73 morti per 100mila uomini residenti, nel 2024, vengono uccisi con un profilo di rischio crescente per età, da 0,98 per 100mila tra i 18 e i 24 anni fino a un massimo di 1,35 tra i 35 e i 44 anni. Per le donne, invece, il rischio di restare vittima di omicidio (0,38 per 100mila donne) raggiunge il suo picco tra le persone molto anziane (0,81 omicidi ogni 100mila donne tra i 75 e gli 84 anni), soprattutto per mano di partner o familiari. Questi ultimi motivano l'omicidio spesso con l'idea di mettere fine alla sofferenza della donna oppure presentano segnali di squilibrio psicologico; nel caso delle donne over 55 questa situazione riguarda più della metà dei casi di omicidio (52,6%). Il contesto in cui avvengono gli omicidi di donne è prevalentemente quello familiare/affettivo (86,2% circa) senza differenze significative per età. Nel 2024 sono stati uccisi 21 uomini e nessuna donna nel contesto della criminalità organizzata, un dato comunque in diminuzione rispetto alla media 2022-2023 (24,5), triennio in cui una donna ogni anno era caduta vittima di una uccisione in questo ambito. Le vittime straniere sono pari al 25,7% del totale degli omicidi corrispondenti a un tasso di omicidi sulla popolazione straniera di 1,62 vittime ogni 100mila iscritti in anagrafe contro una media di 0,45 dei cittadini italiani. All'interno della popolazione straniera il differenziale tra i generi è anche molto più ampio di quanto si registra tra gli italiani: il tasso di omicidi dei maschi stranieri (2,30) è più del doppio di quello delle donne straniere (0,95). La popolazione straniera ha profili di rischio per età differenti da quella italiana soprattutto per le vittime di sesso femminile, per le quali manca il picco di donne uccise tra le anziane, peraltro di esigua numerosità, come per i minori con meno di 18 anni. Analogamente alle italiane, le donne straniere sono uccise perlopiù in ambito familiare (76% dei casi) e più frequentemente nella fascia di età tra 45 e 54 anni, con una incidenza di 0,5 ogni 100mila abitanti. Nel caso degli uomini stranieri il numero più elevato di vittime si registra tra i 18 e i 24 anni, mentre per gli uomini italiani tra i 35 e i 44 anni. Campania, punte massime per gli omicidi di uomini La distribuzione geografica degli omicidi è, da sempre, molto diversa tra uomini e donne. Nel 2024 la geografia della concentrazione regionale degli omicidi appare estremamente diversa secondo il sesso della vittima, fatta eccezione per la Sardegna, la Basilicata e il Piemonte, che hanno tassi di omicidi simili per maschi e femmine. Nel caso degli uomini le prime tre regioni per concentrazione del fenomeno sono la Campania, il Molise e la Sardegna, che hanno un tasso rispettivamente di 1,74, 1,39 e 1,04 ogni 100mila abitanti. Gli omicidi riconducibili alla criminalità organizzata, prevalentemente maschili, hanno un tasso dello 0,09 nel Mezzogiorno, dello 0,01 nel Centro e sono assenti nel Nord, mentre i contesti familiari violenti, nei quali si consumano quasi interamente gli omicidi femminili, non hanno una caratterizzazione geografica precisa e risultano distribuiti su tutto il territorio nazionale, dove si localizzano, di anno in anno, punte di omicidi in maniera estemporanea e casuale. Inoltre, indicativa della concentrazione nel Sud di omicidi avvenuti nel contesto della criminalità organizzata è anche la più alta percentuale di omicidi con autore rimasto ignoto (il 19,8% dei casi contro l'8,3% della ripartizione Nord e il 5,4% di quella del Centro). Le regioni con la più alta concentrazione di omicidi di donne sono la Valle d'Aosta/Vallée d'Aoste, la Sardegna e le Marche (rispettivamente 1,60, 1,00 e 0,92 vittime femminili ogni 100mila donne residenti)(Figura 2). L'88,3% degli autori di omicidio è costituito da uomini L'analisi delle caratteristiche dell'autore e della vittima può essere svolta solo su 298 casi di omicidio dei 327 complessivi, quelli per cui è individuato l'autore presunto. Nel 2024, l'autore è quasi sempre un uomo (88,3% degli omicidi). Gli uomini uccidono in prevalenza altri uomini (59,3%), le donne sono uccise in grande maggioranza da uomini (88,8% nel 2023 e 92,1% nel 2024). Nel 2024 sono aumentate di circa 5 punti percentuali anche le autrici di omicidio (dal 6,7% degli omicidi noti nel 2023 all'11,7% nel 2024) che in tre quarti dei casi hanno ucciso degli uomini. Le 35 donne autrici di omicidio sono quasi tutte italiane (29 su 35). Come ampiamente riportato in letteratura, gli omicidi e molti altri tipi di reati violenti sono prevalentemente intra-etnici. Nel 2024 i dati confermano questa situazione per le vittime di cittadinanza italiana. Infatti, le italiane sono uccise per la grandissima maggioranza da uomini e donne della stessa nazionalità (93,4%), nel caso degli uomini questa percentuale è lievemente più bassa (91,6%). Le persone straniere hanno una maggiore probabilità di essere uccise da altri stranieri, cumulando il rischio di venire uccise sia da italiani sia da altre persone di nazionalità diversa dalla propria. Questo si verifica soprattutto per gli uomini (54,9% dei casi) e in misura appena più lieve per le donne (circa 52% dei casi). Quando la vittima è un minorenne le autrici sono soprattutto donne Nel 2024 sono stati registrati 21 omicidi di minorenni, un numero più alto della media dei tre anni precedenti (14 omicidi nel 2021-2023), avvicinandosi alla media del triennio 2014-2016 (23 omicidi). Gli omicidi di bambini con meno di 14 anni, con un tasso pari a 0,19 per 100mila, sono stati compiuti da persone con un rapporto parentale (per lo più genitoriale) in conseguenza di stati depressivi o comunque di disfunzioni della personalità. Gli autori di questi omicidi sono quasi sempre donne (in 10 casi su 13), e quasi sempre (tranne che in due casi) di cittadinanza italiana. Gli omicidi di minori con più di 14 anni (otto casi, tutti maschi) sono compiuti, invece, prevalentemente da giovani autori maschi sconosciuti alla vittima. Secondo la definizione internazionale della ICCS gli infanticidi sono definiti come uccisioni all'interno dell'arco temporale del primo anno di vita, mentre in Italia la legislazione dà una definizione più restrittiva restringendo il periodo in cui l'uccisione viene considerata infanticidio nei dintorni della nascita. Seguendo la prima definizione in Italia sono avvenuti cinque infanticidi tutti commessi da madri. I minori possono risultare anche autori di omicidi. Nel 2024 sono stati 17 i minorenni imputati di omicidio, tutti maschi di cui cinque di cittadinanza straniera. Solo in quattro casi hanno ucciso loro coetanei, in altri quattro casi hanno ucciso giovani adulti fino a 26 anni, e nei restanti casi adulti fino a 76 anni. Liti e futili motivi le motivazioni alla base di quasi metà degli omicidi Nel 2024 liti, futili motivi, rancori personali sono il primo movente per omicidio (48,6%), il valore più rilevante per le vittime di ambo i sessi (50,7% per gli uomini e 44,8% per le donne); per il sesso femminile la grande maggioranza di queste liti (l'82,7%) va riferita a un contesto familiare/affettivo. Per gli stranieri le liti per futili motivi sono un motivo ancora più determinante per il dispiegamento della violenza (61,9%). Altri motivi sono riconducibili alla follia (15,3%, pari a 28,5% per le donne e 8,1% per gli uomini), ai moventi passionali (5,8%, 16 casi per le donne, tre per gli uomini), le rapine (4,3%, 11 casi per gli uomini e uno per le donne), gli interessi economici (3,7%, 11 casi per gli uomini, uno per le donne), cui si aggiungono situazioni residuali legate a estorsione, faide e contesto degli stupefacenti, più diffuse tra gli uomini; il motivo eutanasia viene invece indicato come movente per porre fine alla vita delle donne. Le armi da taglio sono state, nel 2024, il mezzo più utilizzato per l'omicidio, impiegate nel 33,0% dei casi, seguite dalle armi da fuoco (30,0%). L'8,6% degli omicidi è invece stato portato a termine con l'uso di armi improprie (ad esempio, oggetti contundenti), mentre nel rimanente 28,4% dei casi l'omicidio è avvenuto con altre modalità. Gli omicidi di criminalità organizzata di tipo mafioso (19) sono stati tutti commessi con armi da fuoco. Nel caso in cui il movente dell'omicidio ha riguardato faide criminali o vendette, contesti che prevedono premeditazione e professionalità, lo strumento utilizzato è l'arma da fuoco nell'80% dei casi. Gli uomini sono uccisi prevalentemente con armi da fuoco (31,3%), mentre per le donne sono prevalenti altre modalità (39,7%). Le donne sono assassinate soprattutto dal partner/ex partner Per le donne si conferma un quadro stabile in cui le morti violente avvengono soprattutto all'interno della coppia. Nel 2024 è pari allo 0,21 per 100mila donne il tasso delle donne uccise da un partner o un-ex partner, sia esso un coniuge, un convivente o un fidanzato (valore invariato rispetto al 2023). Per gli uomini lo stesso tasso è pari a 0,03 per 100mila uomini. In particolare, sono i partner con cui la donna ha una relazione al momento della morte (coniugi, conviventi, fidanzati) a compiere il maggior numero degli omicidi nella coppia (il 47,4%), mentre sono il 6,0% gli ex partner (ex coniugi, ex conviventi, ex fidanzati). Delle 62 donne uccise nell'ambito della coppia i partner maschi sono 61 (98,4%), mentre gli otto uomini vittime di partner sono stati uccisi tutti da donne. Le donne italiane vengono uccise dai partner, attuali o precedenti, nel 49,5% dei casi, le straniere nel 68,0%. Risulta lievemente in aumento il tasso delle donne uccise da parenti (0,12 nel 2024; 0,10 nel 2023). Le donne uccise da altri familiari (37) sono state uccise da uomini nell'81,1% dei casi (30) e da donne nel 18,9% (sette). Sono 43 gli uomini uccisi da altri parenti, 31 dei quali sono stati assassinati da altri uomini (72,1%). Le persone più anziane (75 anni e oltre) sono state uccise prevalentemente da un altro parente nel 48,4% dei casi. Il 91,4% delle uccisioni di donne sono riconducibili ad omicidi di genere A marzo 2022 la 53a sessione della Statistical Commission ha approvato lo Statistical framework for measuring the gender-related killing of women and girls (also referred to as femicide/feminicide). In questo ambito vengono definiti omicidi di genere, comunemente detti femminicidi, quelli che riguardano l'uccisione di una donna in quanto donna. L'Italia ha scelto di aderire a questo framework delle Nazioni Unite. Tale documento fornisce un quadro statistico completo per misurare gli omicidi di donne e ragazze legati al genere (femminicidio). Oltre alla definizione statistica di tali omicidi, lo UN Statistical framework for measuring the gender-related killing of women and girls identifica una tipologia di omicidi di donne e ragazze legati al genere e l'elenco delle variabili che possono essere utilizzate per identificare e contare i vari tipi di tali omicidi: quelli da parte del partner o ex-partner; da parte di un altro parente; gli omicidi di donne da parte di un'altra persona, sia conosciuta sia sconosciuta, che però avvenga attraverso un modus operandi o in un contesto legato alla motivazione di genere. La definizione e la tipologia proposte sono allineate alla struttura e al quadro della Classificazione internazionale dei reati a fini statistici (ICCS). Il framework identifica anche i dati principali che dovrebbero essere raccolti per fornire informazioni sulle vittime, sugli autori e sulla risposta dello Stato agli omicidi di donne e ragazze legati al genere. Le variabili necessarie per identificare un femminicidio sono molte e riguardano la vittima, l'autore e il contesto della violenza Tra queste vi sono informazioni riferite a specifiche condizioni che richiedono di sapere: se la vittima ha subito precedentemente altre violenze da parte dell'autore dell'omicidio; se ha subito forme di sfruttamento illecito (ad esempio tratta di persone, lavoro forzato, schiavitù, criminalità organizzata); se si trovava in una situazione in cui è stata rapita o privata illegalmente della sua libertà; se lavorasse nel mercato del sesso; se vi è stata una violenza sessuale contro la vittima prima e/o dopo l'uccisione; se vi era una differenza di posizione gerarchica tra la vittima e l'autore; se il corpo della vittima ha subìto mutilazioni; se il corpo è stato abbandonato in uno spazio pubblico; se la motivazione dell'omicidio costituiva un crimine d'odio di genere (cioè se vi era un pregiudizio specifico nei confronti delle donne da parte degli autori). Nel 2019 i femminicidi stimati erano 101 su 111 vittime donne, nel 2020 erano 106 su 116, nel 2021 104 su 119, nel 2022 105 su 126 omicidi e, nel 2023, 96 su 117. Pertanto, l'incidenza oscilla da 82,1%, del 2023 a 91,4% del 2024, valore analogo a quello del 2020. Nel 2024, sulla base delle variabili disponibili, si stimano 106 femminicidi presunti su 116 omicidi con una vittima donna. Si tratta di 62 donne uccise nell'ambito della coppia, dal partner o ex partner, 37 donne uccise da un altro parente; sette casi, di cui tre donne uccise da un amico o conoscente e quattro da sconosciuti, per i quali l'accanimento sul corpo della donna motiva la classificazione dell'omicidio come femminicidio. L'accanimento sul corpo della vittima (ad es. strangolamento, soffocamento, coltellate, percosse ecc.) riguarda 61 donne vittime di femminicidio dove l'autore del reato è da ricercare all'interno della coppia o della parentela (54,5%), e la totalità dei casi in cui il femminicidio è avvenuto da parte di altri autori (sette casi). Il femminicidio avvenuto all'interno della coppia o comunque ad opera di altri familiari è stato seguito dal suicidio dell'autore in poco meno di un terzo dei casi (31,3%). Considerando solo gli omicidi nella coppia (coniuge o ex coniuge, partner o ex partner) la percentuale sale al 34%. Nei 37 casi di femminicidio commessi da parenti e familiari (esclusi i partner), nella maggior parte dei casi gli autori del delitto sono i figli (19), genitori (sette), nipoti (tre), fidanzati della figlia/della sorella (due); in sei casi il dettaglio informativo non è risultato reperibile.|2025-11-25|https://finanza.repubblica.it/News/2025/11/25/vittime_di_omicidio_istat_%C2%A0nel_2024_un_femminicidio_ogni_3_giorni-157/
La boutade dura meno di 24 ore, prima della puntualizzazione necessaria a spegnere le polemiche. La miccia sono gli auguri della performer e attivista queer, Eleonora Magnifico, al neopresidente della Regione, Antonio Decaro, con una foto che li ritrae assieme su un carro, Decaro con un sorriso appena accennato. Ad accompagnare il post una scritta: Signor governatore, si ricordi che ho foto molto compromettenti che ci riguardano... . Che ha scatenato i commenti. Tra gli utenti c'è chi ha accolto la pubblicazione come una trovata ironica e chi, al contrario, ha attaccato la performer. La tesi, diffusa tra i detrattori, è che il post abbia uno sfondo diffamatorio. E che abbia attirato alcune sacche particolarmente critiche nei confronti del neopresidente di Regione, che si sono lasciate andare anche a commenti volgari. Da qui la puntualizzazione di Magnifico. Un nuovo post con una foto in cui i due - Magnifico e Decaro - figurano sempre accanto, stavolta molto composti e seriosi, che ha voluto gettare acqua sul fuoco delle polemiche. Ovviamente – spiega l'attivista - era mia precisa intenzione creare ilarità con il post su Decaro, permettendomi di giocare, con doppi sensi e mero umorismo, come faccio in varie occasioni. Non voglio giustificarmi, perché è ridicolo anche solo pensare di farlo. Era il mio modo per salutarlo, complimentandomi per il risultato ottenuto, al di là delle mie scelte politiche, evidentemente palesi . Poi la precisazione: Mi spiace – ha aggiunto - di aver compromesso in qualche modo, il nome di Antonio Decaro al quale mi lega a un rapporto di stima e rispetto reciproco .|2025-11-25|https://bari.repubblica.it/cronaca/2025/11/25/news/decaro_ho_foto_compromettenti_su_di_noi__polemiche_sul_post_della_cantante_e_attivista_queer-425003765/
Il caso più eclatante è quello di Francesca Bottalico. L'ex assessora al Welfare del Comune di Bari, al consiglio comunale era stata eletta con la lista Bari Bene Comune (ritenuta vicina ad Avs). Antonio Decaro ha riservato un vero e proprio colpo di scena quando dalla sua lista Decaro Presidente ha annunciato che Francesca Bottalico sarebbe stata una delle candidate. Il presidente della Regione ha voluto nella sua lista professionisti, ex amministratori locali, figure identitarie, vicine allo spirito della sinistra. E così, ragionano adesso gli esperti di politica, ha sottratto alla lista di Avs, rimasta fuori dal consiglio regionale nonostante i 10mila voti presi dall'ex governatore pugliese Nichi Vendola (anche per effetto della legge elettorale che porta la soglia ad alzarsi in maniera direttamente proporzionale ai voti presi daI candidati presidenti), personalità che avrebbero potuto essere elette o più semplicemente avrebbero potuto portare voti. Chi sono gli esclusi eccellenti in Puglia: fuori Vendola, Amati, Stea e Patruno tra gli altri di Pierfrancesco Albanese e Vincenzo Pellico 25 Novembre 2025 Questo è uno degli effetti del civismo che ha caratterizzato anche queste elezioni regionali. La lista Decaro Presidente ha raggiunto più del 12 per cento.|2025-11-25|https://bari.repubblica.it/cronaca/2025/11/25/news/vendola_escluso_puglia_decaro_vendetta_composizione_liste-425003816/
17:10 Per Ilaria, per tutte , maxi scritta su scale rettorato Sapienza Per Ilaria, per tutte : questa la maxi scritta in vernice viola comparsa sulle scale del rettorato della Sapienza. Sotto la statua della Minerva, alla prima università di Roma, il collettivo Zaum e il progetto Athena hanno chiamato a raccolta studenti e studentesse nella Giornata internazionale per l'eliminazione della violenza sulle donne per chiedere che l'università di riaprire i Cav e che si occupi di sradicare il patriarcato. Accanto all'ingresso, anche manifesti che ritraggono un'università a Gaza. Fumogeni con i colori della lotta transfemminista, bandiere della Palestina e il coro bruciamo tutto stanno accompagnando un corteo spontaneo dentro la Sapienza, anche all'interno di alcune facoltà, aperto dallo striscione Disarmiamo il patriarcato, blocchiamo tutto . Dipinte di viola anche le sedute all'ingresso della facoltà, per dire non bastano le vostre panchine rosse . E a Lettere le scritte: ci vogliamo vive e sapienza transfemminista . Anche cori contro la ministra Eugenia Roccella, dopo le sue recenti dichiarazioni: Come donna devo festeggiare se non mi ammazzano? . 17:00 Massini: 'Uso della lingua italiana è maschilista, serve rivoluzione' Noi continuiamo a usare parole che ci raccontano per quello che siamo. Fondamentalmente dei maschilisti e dei profondi sostenitori del patriarcato. Speriamo che ci sia un'insurrezione, anzi una rivoluzione . Così Stefano Massini, ha chiuso il suo intervento all'iniziativa 'Un minuto di rumore' promossa dai quotidiani del gruppo Monrif a Firenze in occasione della Giornata internazionale per l'eliminazione della violenza contro le donne. Davanti a studenti e studentesse, l'attore e drammaturgo fiorentino si è soffermato sull'uso della lingua che usi ogni giorno e che contiene cose di cui non ti rendi conto . A partire dall'articolo prima del cognome con cui si marca una differenza. Sei tenuto a metterlo soltanto alle donne, la Funaro, la Pini , riferendosi alla sindaca di Firenze e alla direttrice di Qn. Come dire che c'è un'eccezione, c'è una cosa che non torna . E, ancora, il genere delle parole: Se in una stanza ci sono venti donne diciamo che sono entrate. Ma se accanto a loro arrivo, io ecco che 'siamo entrati'. Basto io e su 20 vinco, perché va al maschile. Vince l'uomo. Se non ci ribelliamo ogni giorno vince l'uomo . Quindi matrimonio, una parola tremenda, che in latino è 'mater munus', il dovere della donna che era essere madre. Il matrimonio indica nella lingua italiana quel momento in cui comincia il compito della donna, che era mettere al mondo i figli. Il patrimonio era invece il compito del padre, metterci i soldi. E noi continuiamo oggi a dire patrimonio e matrimonio . Quando una donna si sposa - prosegue Massini - noi diciamo una frase tremenda della quale non abbiamo alcuna forma di scandalo, anzi ci ridiamo sopra, 'auguri e figli maschi' . Questo, spiega, significa vogliamo che tu non metta al mondo una femmina. E noi ridiamo. La vera rivoluzione sarà quando usciremo da queste manifestazioni con un atteggiamento di scandalo che porterà le donne a dire quando ascoltano 'auguri e figli maschi', 'vattene a...' . 24 Novembre 2025 16:40 Roccella: quest'anno i femminicidi in lieve ma significativo calo Quella contro la violenza sulle donne è una battaglia di tutti, perché è una battaglia di libertà . Lo afferma la ministra per la Famiglia, la Natalità e le Pari Opportunità Eugenia Roccella in un post su Facebook. Il governo Meloni ne ha fatto fin dal primo giorno - aggiunge - una propria priorità, varando leggi che hanno portato anche l'Onu a definire l'Italia un modello per le altre Nazioni, aumentando i fondi per i centri e violenza e le case rifugio, potenziando e rendendo strutturali le misure di sostegno economico alle vittime, aiutandole nel reinserimento lavorativo, lavorando sulla formazione degli operatori e sulla sensibilizzazione delle giovani generazioni. Quest'anno i femminicidi sono in lieve ma significativo calo: non certo un punto di arrivo ma un importante punto di partenza per continuare a lavorare lungo la strada intrapresa. Perché ogni donna uccisa è una vittima di troppo, ma ogni donna salvata è una ragione per andare avanti . 15:52 Ddl stupro: opposizioni abbandonano i lavori della Commissione Le opposizioni hanno abbandonato la commissione Giustizia del Senato che ha avviato l'esame del disegno di legge sulla violenza sessuale, che contiene la norma sul consenso delle donne frutto di un accordo bipartisan su input di Giorgia Meloni ed Elly Schlein. Protestano così contro la richiesta di un maggiore approfondimento sulla norma chiesto dalla Lega a cui si sono associati Fratelli d'Italia e Forza Italia chiedendo anche le audizioni. Le opposizioni avevano chiesto, già nella conferenza dei capigruppo, il voto direttamente in Aula oggi anche per far coincidere il voto con la giornata internazionale contro la violenza alle donne che cade oggi. E il presidente del Senato, Ignazio La Russa, si era associato. 15:31 Il centrodestra chiede audizioni, ira delle opposizioni Il centrodestra ha chiesto in commissione Giustizia al Senato un ciclo di audizioni sulla legge sulla violenza sessuale che prevede il consenso informato. Da qui la protesta delle opposizioni che hanno abbandonato i lavori della commissione. 14:56 Meloni: Avvilente l'odio sessista sui social, c'è tanto da fare È avvilente constatare come nel 2025 ci sia ancora chi consideri normale calpestare la dignità di una donna e farne oggetto di insulti sessisti e volgari, nascondendosi per di più dietro l'anonimato o una tastiera . Così la presidente del Consiglio Giorgia Meloni, in occasione della Giornata internazionale contro la violenza sulle donne, in rifermento alla violenza che corre sul web. Purtroppo, però, i casi non si limitano ai messaggi di odio e agli insulti nei confronti di donne note. Io, per prima, ne sono stata più volte vittima , ricorda la premier secondo la quale il problema è molto più vasto: basti pensare ai siti che pubblicano foto intime rubate di persone comuni o alle piattaforme che creano con l'intelligenza artificiale false immagini pornografiche, utilizzando i volti di donne reali . È un tema di cui ci siamo occupati nell'ambito della legge quadro sull'intelligenza artificiale, da poco approvata e che introduce un nuovo reato per punire chi arreca un danno ad una persona attraverso i cosiddetti deepfake, ovvero i contenuti generati o manipolati artificialmente per sembrare autentici. Ma, ovviamente, non abbiamo la presunzione che questo intervento possa essere risolutivo, perché quella del digitale rimane una sfida estremamente complessa, per tante ragioni: per la rapidità dei cambiamenti, la difficoltà di circoscrivere gli ambiti giuridici, la difficoltà di rintracciare i responsabili. C'è tanto lavoro da fare , conclude Meloni. 14:39 Genova, al via percorsi di educazione sessuo-affettiva alla materna Un percorso di educazione sessuo-affettiva alla materna. Partirà da quattro scuole per l'infanzia e da 300 bambini e bambine tra i 3 e i 5 anni. È promosso dal Comune di Genova con la collaborazione dei centri antiviolenza. La sperimentazione è stata presentata questa mattina a palazzo Tursi dalla sindaca Silvia Salis e dall'assessora alla Scuola Rita Bruzzone, nella giornata internazionale per l'eliminazione della violenza contro le donne. Il progetto partirà a gennaio 2026. 14:25 Meloni: Dialogo con Schlein? Mai mancato, no propaganda sulla violenza contro le donne Devo dire che su alcuni temi, a partire dall'impegno comune per combattere la violenza contro le donne, il dialogo e la collaborazione con l'opposizione non sono mai mancati . Così la presidente del Consiglio, Giorgia Meloni, in un'intervista rilasciata a LaPresse in occasione della Giornata nazionale contro la violenza sulle donne a proposito del recente accordo con la segretaria del Pd Elly Schlein sul principio del libero consenso. Voglio ricordare che siamo a ridosso dell'approvazione definitiva in Parlamento della proposta di legge del Governo per introdurre nell'ordinamento il reato autonomo di femminicidio, una rivoluzione giuridica e culturale che ci rende tra le prime Nazioni in Europa e nel mondo a percorrere questa strada , aggiunge, riconoscendo che se siamo arrivati a questo risultato, lo dobbiamo anche al sostegno e al contributo che tutte le forze politiche hanno assicurato durante l'iter parlamentare . Penso che questa non sia una materia sulla quale costruire propaganda , conclude però la premier. (ansa) 14:11 Ti taglio la testa , 55enne arrestato a Napoli per stalking Ti vengo a prendere con tutto il braccialetto e ti taglio la testa . Sono le parole, accompagnate da un gesto inequivocabile, che un 54enne ha rivolto alla ex moglie dopo averla seguita fino al luogo dove lavorava, nonostante lei l'avesse già denunciato. L'ennesimo episodio di violenza è accaduto al Vomero, quartiere bene di Napoli, e la scena è stata ripresa dalle telecamere di videosorveglianza. L'uomo, che è stato arrestato per stalking, era già stato denunciato per lo stesso motivo l'11 ottobre scorso: lei aveva deciso di lasciarlo e lui continuava a molestarla. Subito dopo la denuncia, è stato così attivato il codice rosso e disposta una vigilanza nei pressi dell'abitazione della vittima. La situazione è degenerata nella giornata di lunedì quando il 55enne si è presentato sul posto di lavoro della donna: le immagini di videosorveglianza hanno ripreso la scena in cui l'uomo discute animatamente con la 49enne e, soprattutto, la minaccia e fa il gesto di tagliarle la gola. Una conversazione che è stata registrata dalla sorella della vittima, che era al telefono con lei. Fortunatamente la donna riesce ad allontanarsi e a raggiungere la stazione dei carabinieri, dove racconta tutto: i militari l'accompagnano a casa mentre altri si mettono alla ricerca dell'uomo, rintracciato la sera nella sua abitazione. Nei suoi confronti sono scattati una nuova denuncia per atti persecutori e gli arresti domiciliari 14:08 Piantedosi: La violenza è una piaga che non può essere ignorata Il fenomeno della violenza contro le donne è una piaga sociale che non può essere ignorata. Un atto ignobile che ferisce non solo le vittime, ma anche il tessuto civile della nostra società. Ogni singola vita spezzata rappresenta un fallimento per la società e per le istituzioni. Dietro ciascun caso si nasconde un sistema di violenze fisiche, psicologiche ed economiche che spesso rimane sommerso, alimentato dal silenzio e dalla paura . Lo scrive su X il ministro dell'Interno Matteo Piantedosi. 14:06 In vacanza a Roma, picchia la moglie nel B&B: arrestato In vacanza nella Capitale, ha continuato ad accanirsi sulla moglie, picchiandola con calci e pugni. A rintracciare e arrestare un uomo originario della Sardegna, sono stati i carabinieri della Stazione Madonna del Riposo, intervenuti in un bed and breakfast in via Dandolo, a Trastevere, dopo la chiamata al 112 da parte della vittima. Ai militari la donna ha raccontato di aver subito violenza dal compagno per futili motivi. Sul posto anche un'ambulanza che ha portato la donna all'ospedale Santo Spirito. L'uomo, trovato nella stanza, è stato arrestato per maltrattamenti e portato nel carcere di Rebibbia, in attesa di convalida. La donna è stata dimessa con una prognosi di 21 giorni. 13:58 Stasera la facciata della Camera illuminata di arancione La Camera dei deputati aderisce alla campagna dell'Onu per la Giornata Internazionale per l'eliminazione della violenza contro le donne. Pertanto, la facciata di Montecitorio verrà illuminata dal colore arancione, con la proiezione della scritta Giornata Internazionale per l'eliminazione della violenza contro le donne dal tramonto di martedì 25 novembre all'una di mercoledì 26. 13:47 Vaticano: I femminicidi sono una questione gravissima da approfondire I femminicidi sono una questione gravissima . Parole del Prefetto del Dicastero per la Dottrina della Fede, il cardinale Victor Manuel Fernandez, nel corso della conferenza stampa di presentazione della Nota Una caro (Una sola carne), Elogio della monogamia. I femminicidio è una realtà e ha un nome e nel documento la troviamo descritta nelle sue radici e nelle sue cause: nella non appartenenza, nel non dominio dell'altro . È certamente un tema che dobbiamo ancora approfondire e sono grato che questo documento sia presentato proprio oggi, nella Giornata internazionale per l'eliminazione della violenza contro le donne , ha aggiunto Fernandez. 13:40 Unicef: Nel mondo quasi una donna su tre ha subito violenza Secondo i dati del nuovo rapporto congiunto Unicef, Oms, Un Women, Unfpa, Hrp, Unodc e Undesa, quasi una donna su tre - 840 milioni stimate a livello globale - ha subito violenza da parte del partner o violenza sessuale nel corso della propria vita, una cifra che è rimasta invariata rispetto al 2000. 316 milioni di donne - l'11% di quelle di età pari o superiore ai 15 anni - hanno subito violenza fisica o sessuale da parte di un partner. I progressi nella riduzione della violenza da parte del partner nelle relazioni di intimità sono stati estremamente lenti, con un calo annuale di appena lo 0,2% negli ultimi due decenni. Per la prima volta, il rapporto include stime nazionali e regionali sulla violenza sessuale da parte di persone diverse dal partner. Il rapporto rileva che 263 milioni di donne hanno subito violenza sessuale da parte di persone diverse dal partner dall'età di 15 anni, una cifra che, secondo gli esperti, è significativamente sottovalutata a causa della stigmatizzazione e della paura. 13:15 La madre di Giulia Tramontano: La tua assenza una ferita che sanguina sempre Oggi non è più che mai. Oggi è come ogni giorno. Il dolore è come I'amore, si nutre di ricordi. Di momenti vissuti, di cose che amavamo fare. La tua assenza è una ferita che sanguina sempre. Cara Giulia non finisce mai . Lo scrive sui social Loredana Femiano, la madre di Giulia Tramontano, uccisa quando era incinta di sette mesi, il 27 maggio del 2023 a Senago (Milano), dal compagno Alessandro Impagnatiello, condannato anche in appello all'ergastolo. La madre e la sorella ricordano lei e Thiago sui social nella giornata internazionale contro la violenza sulle donne. Ovunque tu sia, ovunque voi siate. Il vostro porto è di sicuro nel cuore di tutti , scrive ancora la mamma. Oggi, in Italia - scrive la sorella Chiara - ricordiamo le vittime di femminicidio e il dovere collettivo di prevenire il dilagare della violenza. Con loro, portiamo nel cuore i genitori seduti davanti a una lapide, fratelli che hanno perso la rotta, i figli che non avranno più una madre. lo di te, oggi, ricordo: il messaggio 'Poi ti richiamo' e quella chiamata che non è mai arrivata . E ancora: I tuoi capelli biondi, rimasti a riflettere la luce sul parquet di casa. La nostra camera condivisa, in cui ora sono un fantasma: un'estranea che ha perso tutto e vive in una trappola di ricordi. Il tuo pancione dolce. Le tue dita sottili, un po' come le mie, ma che hanno smesso di intrecciarsi alle mie . E ricordo me, e come sono andata via il 27 maggio 2023, lasciando per sempre una parte di me accanto a te. Per te, Giulia. Per me e per tutte . (ansa) 13:00 Metsola: Dobbiamo fare di più per ogni Giulia Dobbiamo fare di più. Dobbiamo fare di più per ogni Giulia, per ogni Paulina, per ogni Bernice, per ogni Ashling che sono state uccise perché erano donne. Dobbiamo fare di più per ogni sopravvissuta come Gisele in Francia e Ana Bella in Spagna, che hanno resistito e hanno osato rompere il silenzio. Dobbiamo fare di più per ogni donna . Lo ha dichiarato la presidente del Parlamento europeo, Roberta Metsola, nel suo discorso in plenaria in occasione della Giornata mondiale per l'eliminazione della violenza contro le donne. 12:55 Istat: gli autori dei femminicidi sono partner o ex Le morti violente avvengono soprattutto all'interno della coppia. Lo dice l'Istat. Le donne italiane vengono uccise dai partner, attuali o precedenti, nel 49,5% dei casi, le straniere nel 68%. Lievemente in aumento il tasso delle donne uccise da parenti (0,12 nel 2024; 0,10 nel 2023). Le donne uccise da altri familiari (37) sono state uccise da uomini nell'81,1% dei casi (30) e da donne nel 18,9% (sette). 12:11 Schlein: La libertà delle donne è la forza che può cambiare il mondo Le parole feriscono, gli stereotipi resistono. Nel 25 novembre ricordiamo che la violenza maschile contro le donne passa anche dai tribunali, dal linguaggio, dai pregiudizi che colpevolizzano le vittime. Senza consenso è sempre violenza: introdurlo nel reato di violenza sessuale è un vero cambio di paradigma. La libertà delle donne è misura della democrazia. La libertà delle donne è la forza che può cambiare il mondo . Lo scrive sui social la segretaria del Pd Elly Schlein. 11:03 Valditara: L'eliminazione della violenza contro le donne è un obiettivo politico Oggi è la Giornata internazionale per la eliminazione della violenza contro le donne e il fatto che l'Assemblea generale delle Nazioni Unite abbia scelto proprio questa formulazione per designarla è sommamente significativo. Essa, infatti, non si limita a descrivere la terribile natura del fenomeno ma indica anche chiaramente un obiettivo: la sua eliminazione. È un obiettivo politico, nel senso più largo e più alto della parola. Un'urgenza imprescindibile per chiunque abbia a cuore il destino della polis, della convivenza civile e umana . È il messaggio del ministro dell'istruzione e del merito, Giuseppe Valditara, su instagram, in occasione della giornata internazionale per l'eliminazione della violenza contro le donne. 10:57 Conte: Spezzare le catene di carenze e ingiustizie La violenza sulle donne e i tanti femminicidi che commentiamo ormai come un triste rituale quotidiano sono l'iceberg di una catena di carenze e ingiustizie quotidiane che si può e si deve spezzare . Lo scrive il presidente del M5s, Giuseppe Conte, sui social network. E allora combattiamo ogni giorno. Per una sicurezza che ancora non può dirsi garantita, tra denunce che non bastano per mettere in salvo una vita, forze dell'ordine che nelle condizioni in cui operano faticano a dare una risposta efficace, centri antiviolenza che sopravvivono con fondi a singhiozzo. Per una educazione affettiva e sessuale, perchè nelle scuole non si lascino i giovani senza strumenti per costruire relazioni sane e paritarie. Per la libertà e la forza economica delle donne . 10:55 Fontana: Impegno assoluto contro la violenza sulle donne Oggi rinnoviamo un impegno chiaro e assoluto: nessuna forma di violenza - fisica, psicologica, verbale o digitale, comprese le nuove minacce legate ai deepfake e agli abusi online - può essere tollerata. Il pensiero va alle donne uccise e a quelle che subiscono violenze, e la mia vicinanza ai loro familiari. La violenza deve finire . Così il Presidente della Camera dei deputati, Lorenzo Fontana, nella Giornata internazionale per l'eliminazione della violenza contro le donne. 10:52 Cecchettin: Il modello di 'maschio alfa' ci rende più soli Oggi posso dirlo con sincerità: quel modello di maschio che vive per dimostrare qualcosa non ci rende più forti: ci rende solo più soli, più arrabbiati, più lontani da chi amiamo . È questo uno dei passaggi dell'editoriale di Gino Cecchettin, padre di Giulia, sul quotidiano La Stampa in occasione della giornata contro la violenza sulle donne. La mia forza è arrivata quando ho accettato di essere vulnerabile. Quando ho smesso ogni maschera. Quando ho iniziato a vedere davvero le donne non come un esame da superare o un terreno da conquistare, ma come un dono da ricevere . 09:45 Mattarella: La libertà delle donne conquista da difendere ogni giorno In ogni ambito della vita sociale e privata, nelle case, nei luoghi di lavoro e negli spazi urbani, il principio della parità tarda ad affermarsi, limitando l'autonomia femminile, compromettendo la sicurezza delle donne, impoverendo il progresso della società. I teatri di conflitto armato, dove la violenza contro le donne viene utilizzata come strumento di intimidazione e oppressione, ne sono drammatico esempio. Oggi assistiamo al dilagare di forme di violenza consentite dalla dimensione digitale, amplificate dalle dinamiche dei social network, con effetti tutt'altro che virtuali: umiliazioni, ricatti, coercizioni che portano, nei casi più gravi, ad aggressioni fisiche e femminicidi. Abusi che lasciano cicatrici profonde nel corpo e nella mente. In questo contesto, affatto indifferente è l'uso del linguaggio quando alimenta stereotipi, pretende di giustificare relazioni di dominio e comportamenti inaccettabili. Parità significa, prima di tutto, educazione al linguaggio del rispetto. Nel 65° anniversario dell'assassinio delle sorelle Mirabal, torturate e uccise il 25 novembre 1960, nella Repubblica Dominicana - oggi, Giornata internazionale per l'eliminazione della violenza contro le donne - la loro scelta di opporsi alla dittatura continua a ispirare intere generazioni, ricordandoci che libertà e protagonismo delle donne sono conquiste collettive da difendere e consolidare ogni giorno . Lo afferma il Presidente della Repubblica, Sergio Mattarella. (ansa) 09:03 Meloni: La violenza sulle donne è un atto contro la libertà di tutti La violenza sulle donne è un atto contro la libertà. Di tutti . Lo scrive sui social la presidente del Consiglio, Giorgia Meloni, in occasione della Giornata contro la violenza sulle donne. Un fenomeno intollerabile, che continua a colpire e che va combattuto senza sosta , aggiunge Meloni. 08:57 Tajani: L'educazione inizi in famiglie e scuole L'educazione al rispetto di sorelline e compagne deve iniziare in famiglia e nelle scuole. È l'appello che Antonio Tajani lancia da Riad, dove è in missione, nella Giornata contro la violenza sulle donne. Nessuna donna deve morire perché qualcuno vuole ammanettare il suo amore – dice il vicepresidente del Consiglio – Bisogna cominciare però fin da piccoli a formare i nostri figli. Dobbiamo fare in modo che i nostri figli e i nostri nipoti si rendano sempre più conto cosa significa rispetto, dignità e libertà per le loro sorelle, per le loro amiche e per le loro mamme . 08:53 Onu: nel 2024 50mila donne uccise dal partner o da un parente Ogni 10 minuti lo scorso anno una donna da qualche parte nel mondo veniva uccisa da una persona a lei cara, partner o ex, o parenti stretti: circa 50mila vittime di femminicidio in 12 mesi. Lo sottolinea l'Onu nel rapporto pubblicato in occasione della Giornata internazionale per l'eliminazione della violenza contro le donne, che si celebra oggi. Il rapporto rileva che il 60 per cento delle donne uccise nel mondo è stata vittima di persone vicine. Contro l'11 percento delle vittime maschili.|2025-11-25|https://www.repubblica.it/cronaca/2025/11/25/diretta/25_novembre_giornata_violenza_donne_oggi-425002806/?ref=RHLF-BG-P6-S1-T1-s534
Una storia di riscatto e speranza , come la definisce l'Associazione Villa Amantea, che non a caso trova posto nella Giornata Internazionale per l'eliminazione della violenza contro le donne, nella quale la Pastorale Sociale e del Lavoro dell'Arcidiocesi di Milano ha voluto essere presente a un gesto di solidarietà che parla di riscatto, dignità e comunità. Un gesto molto concreto: all'Istituto dei Ciechi di via Vivaio, don Nazario Costante, responsabile della Pastorale Sociale e del Lavoro, consegna un contributo economico a P., una giovane donna nigeriana madre di tre figli, accolta presso una struttura protetta del Comune di Milano dopo aver vissuto situazioni di grande difficoltà. Nonostante le sfide affrontate nel suo percorso, P. non si è arresa. Con straordinaria determinazione, si è preparata autonomamente per conseguire la patente di guida – strumento essenziale per l'autonomia e l'inserimento lavorativo – e sta progettando di iscriversi alla facoltà di Scienze dell'Educazione all'Università Bicocca. I risultati del suo impegno sono evidenti: nelle prove preparatorie per l'esame teorico della patente ha dimostrato competenza e costanza, completando alcune schede senza errori. Il contributo della Pastorale Sociale e del Lavoro si aggiunge alla raccolta fondi organizzata dall'Associazione Villa Amantea Impresa Sociale, che da anni accompagna percorsi di accoglienza e integrazione di minori stranieri non accompagnati e nuclei familiari vulnerabili. Una donazione che per altro incrocia un'altra storia personale molto significativa, visto che a dare il là è stata una educatrice dell'associazione che, per il suo 40° compleanno, ha chiesto agli amici di rinunciare ai regali individuali per sostenere invece il percorso di P. Abbiamo voluto essere presenti a questo momento perché rappresenta il cuore della missione della Chiesa: accompagnare chi è più fragile verso l'autonomia e la dignità , sostiene Don Nazario Costante. Il lavoro è strumento di riscatto e di piena partecipazione alla vita sociale. Sostenere P. nel suo percorso verso l'autonomia significa riconoscere il valore di ogni persona e il diritto a costruire un futuro migliore per sé e per i propri figli . In concomitanza con l'evento, la facciata dell'Istituto dei Ciechi, che si illuminerà di rosso, colore simbolo della lotta contro la violenza sulle donne, testimonierà il particolare significato di questa giornata. che vede la presenza di rappresentanti dell'Unione Italiana Ciechi e Ipovedenti di Milano e dei rappresentanti della Fondazione Istituto dei Ciechi di Milano La storia di P. ci ricorda che l'accoglienza non è solo offrire un tetto, ma accompagnare le persone in un percorso di crescita personale e professionale – ricordano dall'associazione – È la dimostrazione concreta che, quando le istituzioni, le associazioni, la Chiesa e i singoli cittadini lavorano insieme, la solidarietà può davvero trasformare le vite .|2025-11-25|https://milano.repubblica.it/cronaca/2025/11/25/news/la_ripartenza_dopo_le_gravi_difficolta_la_storia_di_una_donna_che_ridona_speranza-425003575/
di Pierfrancesco Carcassi Elezioni regionali 2025: le formazioni del partiti di centrodestra e centrosinistra. Due consiglieri all'outsider Szumski Gli eletti nel consiglio regionale del Veneto: tutti i membri della nuova assemblea / In alto a sinistra, Micalizzi (Pd), Giacinti (FdI), De Berti (Lega) e l'outsider Szumski Dalle urne delle elezioni che hanno incoronato Alberto Stefani come presidente del Veneto esce il nuovo consiglio regionale. La composizione ufficiale sarà stabilita solo in seguito alla proclamazione degli eletti da parte della Corte d'Appello e al successivo procedimento di validazione da parte del Consiglio regionale. In base ai dati del Ministero dell'Interno, ecco i 49 membri (18 donne, 31 uomini) che faranno parte della nuova assemblea. La parte del leone spetta alla Lega: il partito porta a casa 19 consiglieri, oltre al neoeletto presidente Alberto Stefani. Ci sono l'assessore regionale allo Sviluppo economico RobertoMarcato (11.500 voti), Eleonora Mosco (8.125) e Giorgia Bedin (4.283), l'assessore regionale al Territorio CristianoCorazzari (4.104). Il governatore a fine incarico Luca Zaiaè il campione della provincia di Treviso (48.253 voti), ed entra nell'assemblea con l'ex consigliera Sonia Brescacin (9.539), Paola Roma (8.485) e RiccardoBarbisan (5.418). Ottengono poi uno scranno RosannaConte (4.440), il vice sindaco di Venezia AndreaTomaello (2.347) e l'ex assessore alla Programmazione Francesco Calzavara (2.081), oltre all'ex consigliera Roberta Vianello (2.057). Eletti anche la vice di Zaia Elisa De Berti (14.483 consensi), Matteo Pressi (9.621) e gli ex consiglieri Stefano Valdegamberi (8.268) e Filippo Rigo (6.026). Confermata l'ex assessora alla Sanità Manuela Lanzarin (10.025). Con lei entrano Alessia Bevilacqua (8.425) e l'ex consigliere Marco Zecchinato (5.240). Fratelli d'Italia, Forza Italia, Liga Veneta e Unione di Centro Nove i consiglieri che comporranno la pattuglia di Giorgia Meloni. Tra gli eletti di Fratelli d'Italia ci sono Dario Bond (7.104), Filippo Giacinti (12.229), l'assessore regionale all'Istruzione Valeria Mantovan (4.850) e ClaudioBorgia (8.567). Nell'assemblea l'ex consigliere LucasPavanetto (5.334) e LauraBesio (4.639). Chiudono la lista Diego Ruzza (8.603), Anna Leso (7.782) e Francesco Rucco (9.318). Per l'altro partito della coalizione di centrodestra, Forza Italia, ci saranno tre consiglieri: alla riconfermata Elisa Venturini (8.843 voti), si aggiungono Flavio Tosi (10.581) e Jacopo Maltauro (4.824). Completano il gruppo di centrodestra Alessio Morosin (399), eletto per Liga Veneta Repubblica, e Eric Pasqualon (4.712) di Unione di Centro. Partito Democratico Passando al centrosinistra, sempre 9 seggi per il Partito Democratico: i dem potranno contare su AlessandroDel Bianco (4.818) e sul vice sindaco di Padova Andrea Micalizzi(18.051, il più votato dopo Zaia) ma anche su Paolo Galeano (5.486), Monica Sambo (8.743), l'uscente Jonatan Montanariello (7.275). La squadra include GiampaoloTrevisi (9.611), le ex consigliere Anna-Maria Bigon (8.233) e ChiaraLuisetto (15.044), e AntonioMarco Dalla Pozza (3.775). Avs, Civiche venete, M5S, Uniti per Manildo Dai partiti della coalizione, per Avs entrano Elena Ostanel (6.920 voti) e Carlo Cunegato (9.317). Si assicurano un consigliere a testa Le civiche venete per Manildo Presidente, M5S e Uniti per Manildo presidente: saranno, nell'ordine, Rossella Cendron (1.797), Flavio Baldan (665) e Nicolò Maria Rocco (1.391). Szumski Resistere Veneto A completare la formazione del nuovo consiglio regionale del Veneto, la sorpresa Riccardo Szumski, il sindaco-medico trevigiano di Santa Lucia di Piave amato dalla galassia anti vaccini: per lui 17.190 preferenze. Con la lista che porta il suo nome, eletto anche Davide Lovat (2.372 voti)|2025-11-25|https://corrieredelveneto.corriere.it/notizie/politica/25_novembre_25/veneto-tutti-gli-eletti-in-consiglio-regionale-partito-per-partito-i-nomi-della-nuova-assemblea-regionale-conferme-e-sorprese-34edccc1-3f63-4ab9-9d69-cd642aba8xlk.shtml
di Luca Goffi Da dieci giorni, i dirigenti bresciani del partito di Calenda cercano una nuova casa perché quello spazio sarà usato per svolgere attività di ristorazione TITOLO / L'iniziativa davanti alla sede di piazza Bruno Boni durante la campagna elettorale delle Politiche 2022. Azione era alleata di Italia Viva Una pizza difficile da digerire per i militanti di Azione. La casa politica in piazza Bruno Boni non è più a disposizione dei progressisti a causa di una nuova iniziativa imprenditoriale in centro storico. Il proprietario che da anni ha affittato il locale ai gruppi politici - Brescia per Passione prima e Azione poi - ha accettato l'offerta economica di una catena di pizzerie venete che ha individuato quel luogo per avviare la propria attività. Pertanto, darà una nuova vita a due spazi: all'ex sede di Azione e al locale sfitto confinante. L'immobile libero di un migliaio di metri quadrati aveva la necessità di uno spazio da destinare per il «deposito», e soprattutto di una ulteriore area per fare la richiesta dei plateatici nel periodo primaverile ed estivo. E la scelta è ricaduta sull'ex sede di Azione. «Facevo spesso la battuta al proprietario: Tanto a chi lo affittate se non a noi , invece è andata diversamente» rivela il deputato di Azione Fabrizio Benzoni. Alla luce della situazione precaria, i rappresentanti del partito di Carlo Calenda sono alla ricerca di un locale dove svolgere le proprie iniziative politiche. Tuttavia, prendere al volo le occasioni dal mercato immobiliare non è affatto semplice. «Stiamo cercando un luogo per ospitare le nostre attività. A fronte di chi accusa la città di essere poco attrattiva per gli imprenditori, replicano i fatti — dichiara Francesco Tomasini capogruppo di Azione in Loggia —. Noi stiamo registrando molte difficoltà a reperire un luogo in affitto. In centro storico gli affitti sono alti se paragonati alle disponibilità di una formazione politica che si sostiene con le donazioni volontarie dei propri iscritti». Infatti nonostante la crisi economica italiana, il sistema-Brescia starebbe reggendo. «Nella nostra città ci sono delle difficoltà ma il quadro è assai meno preoccupante di altre realtà del Centro-nord. Da noi la ristorazione sta dando segnali positivi» conclude Benzoni. Nel frattempo, la sede vacante non ferma le attività di Brescia in Azione. In questo fine settimana, i militati - orfani della propria casa - vagheranno per il centro storico dove svolgeranno le proprie iniziative: oggi alle ore 18.30 saranno all'Hotel Vittoria per affrontare il tema dei Data Center e dell'innovazione, all'evento interverranno i deputati Giulia Pastorella e Fabrizio Benzoni, Daniele Peli (AD di Intred), Luca Rigoni (AD di A2A Calore e Servizi) e Andrea Poli (Assessore alla transizione digitale del Comune di Brescia). Domani alle ore 11 i consiglieri comunali Francesco Tomasini, Fabrizio Benzoni e Luca Pomarici faranno il bilancio di metà mandato dell'attività in Loggia con le gambe sotto il tavolo del ristorante La Torre di via San Faustino. Tenendosi a debita distanza dalle pizzerie, almeno fino a quando non troveranno un nuovo locale in città dove svolgere le proprie attività politiche.|2025-11-25|https://brescia.corriere.it/notizie/cronaca/25_novembre_21/la-pizzeria-sfratta-azione-dalla-propria-sede-storica-in-piazza-bruno-boni-3a8da2a5-c9e3-43e3-a661-6c6fd5347xlk.shtml
di Luca Goffi Massoletti (Ascom): «I canoni non dovrebbero mai incidere oltre il 10% del fatturato di un'attività» Zona di pregio, affitti di lusso. Le logiche del mercato immobiliare non prendono in considerazione le esigenze di chi avvia iniziative imprenditoriali. Una ricerca sul portale Immobiliare.it mostra le difficoltà che incontrano quotidianamente i negozianti del centro storico. Tra i fattori che causano l'abbandono del commercio da Brescia non vi è soltanto la concorrenza degli e-commerce, il cambiamento culturale dei consumatori, il mancato turnover della classe imprenditoriale e tutte le problematiche strutturali legate alla tassazione e all'alto costo dell'energia. A fare selezione delle attività è l'elevato canone degli affitti dei negozi. Le risorse che un imprenditore deve appostare mensilmente per fronteggiare le spese per l'affitto di un locale nel nucleo storico della città non sono affatto incoraggianti. Immobiliare.it mostra come offerta più vantaggiosa i 450 euro mensili per un negozio da 30 metri quadrati in via Dante, 500 euro per 55mq in via delle Battaglie e con la stessa somma 50mq in via Gabriele Rosa. I prezzi lievitano in via Trieste con 650 euro per 15mq, in via X Giornate con 4mila euro per 90mq e 6700 euro al mese per 115 mq in piazza Vittoria. Alla luce di ciò, pare quasi un'occasione il canone di 600 euro per i 70 mq in Contrada del Cavalletto. Il mercato immobiliare è esploso e costi fissi così elevati scoraggiano l'iniziativa imprenditoriale nel nucleo storico della città. «Negli anni Settanta e Ottanta una delle regole fondamentali riguardava il costo dell'affitto e di come questo non dovesse superare il 3% del fatturato — dichiara Carlo Massoletti presidente di Ascom —. Dagli anni Novanta questa regola è venuta meno, oggi diventa molto complicato avere un'attività se l'affitto incide più del 10% del fatturato». Con tali parametri, si comprende quanto la platea di imprenditori interessati allo spazio in corso Palestro di 150 mq sia ristretta. Il canone mensile di affitto di 6.000 euro al mese (ossia 72 mila euro all'anno) circoscrive l'appetibilità ad attività economiche che abbiano un fatturato non inferiore ai 720 mila euro all'anno. Per un negozio aperto sette giorni su sette si tratterebbe di un fatturato giornaliero di 1972 euro. «A queste condizioni servirebbero dei fatturati giganteschi. Vi è un disallineamento tra le esigenze del mercato e le aspettative dei proprietari» dice Massoletti. Neppure le grandi catene del food o del fashion riescono a inserirsi in questi vuoti e non solo a causa delle ridotte metrature dei locali. «Se non si vuole avere la desertificazione di intere città, servono sussidi del governo centrale e regionale per riattivare la voglia di fare impresa e persuadere i proprietari a ridurre i canoni, cambiando le leggi e individuando formule diverse per i contratti» conclude il presidente di Ascom.|2025-11-25|https://brescia.corriere.it/notizie/politica/25_novembre_21/negozi-in-centro-storico-e-sos-affitti-in-piazza-vittoria-6-700-euro-per-115-mq-883b00a7-d835-443b-a211-b48365011xlk.shtml
Le superiori in Romagna, poi gli studi all'Alma Mater dove si era laureata con il massimo dei voti a luglio dello scorso anno. Nel mezzo anche un'esperienza a Siviglia per l'Erasmus, prima di partire in direzione Lisbona, per seguire un master in marketing alla Cattolica. A fine estate Viola Mazzotti, travolta e uccisa in bici in via dell'Arcoveggio, era tornata in Italia, a Bologna, dove lavorava come stagista alla Wp Lavori in Corso di via dell'Arcoveggio. I suoi 23 anni si erano già riempiti di tante esperienze, di viaggi, di racconti, prima che tutto si fermasse, di colpo, in una fredda mattina di fine novembre. Sul suo profilo LinkedIn parlava di sé ricordando la sua passione per il nuoto, l'escursionismo e l'arrampicata definendoli «parte integrante del mio sviluppo personale. Queste esperienze mi hanno insegnato a bilanciare l'ambizione professionale con la passione personale. Sono pronta a sfruttare il mio background diversificato e le mie skills accademiche per raggiungere i miei obiettivi di carriera e contribuire in modo efficace nel mondo degli affari». L'amore per lo sport le era stato trasmesso da papà Cristian e mamma Debora, entrambi grandi appassionati di triathlon, disciplina per cui gareggiano anche a livello agonistico. I genitori di Viola – che aveva compiuto 23 anni lo scorso 10 novembre, quattro anni più grande rispetto a sua sorella Ada di 19 – sono molto conosciuti a Cervia: da qualche anno fanno parte del gruppo Cerviaman, squadra di atleti cervesi che partecipa a diverse gare organizzando anche delle raccolte fondi a scopo benefico, come ad esempio l'aiuto ai territori colpiti dall'alluvione. «Mi considero –scriveva nel racconto di sé – curiosa e ambiziosa. Sono sempre alla ricerca di una nuova sfida che possa migliorare sia la mia vita professionale che personale. Ho un forte desiderio di conoscenza e sono aperta a nuove interazioni con professionisti che mi permettano di ampliare la mia prospettiva e raggiungere i miei obiettivi». La morte di Viola ha scosso profondamente la comunità cervese, in un dolore che è diventato di tutti, come ha spiegato il sindaco Mattia Missiroli: «A nome dell'amministrazione comunale e di tutta la città, esprimo il più profondo cordoglio alla famiglia di Viola. Ci stringiamo al dolore dei genitori Cristian e Debora e dei suoi cari, ai quali manifestiamo la più sentita vicinanza in questo momento di immensa sofferenza».|2025-11-25|https://bologna.repubblica.it/cronaca/2025/11/25/news/viola_mazzotti_chi_era_vittima_23_anni_investita_bici-425004148/
«Se volete vedere le due torri senza cantiere attorno, questo è l'unico posto». Scherza, ma non troppo, Loreno Rossi di Confesercenti quando si accendono le luci sul nuovo presepe all'interno della basilica di San Giacomo Maggiore. Lo ha realizzato Nicola Baravelli, artigiano di Altedo che ha pure un banco di addobbi natalizi all'antica fiera di Santa Lucia, che ha riprodotto, in legno e sughero, Asinelli e Garisenda in grandi dimensioni: la prima sfiora i quattro metri, la seconda tre. Il presepe tradizionale nella chiesa che affaccia su piazza Rossini, al momento impacchettata per lavori di ristrutturazione con fondi Pnrr, è una delle tappe del nuovo percorso di riqualificazione della zona universitaria, realizzato da Confesercenti assieme al Comitato operatori di via Zamboni e dintorni. «Quest'anno, per le difficoltà date dal cantiere della Garisenda – prosegue Rossi – abbiamo deciso di fare qualcosa in più per le feste a sostegno dei commercianti della zona». Così, oltre all'illuminazione di via Zamboni fino a piazza Rossini (accensione sabato 29), «padre Domenico Vittorini ci ha dato la disponibilità di ospitarci per attrarre turisti anche qui». Il priore della basilica ha colto la palla al balzo anche se, osserva, occorre fare più squadra. «Sento tanto parlare di reti e collaborazione, ma Bologna è una città verticistica, noi della comunità agostiniana viviamo in una zona molto delicata e siamo sempre noi ad alzare e chiudere la saracinesca ogni giorno, qui ci vengono in pochi. A Bologna c'è un turismo da Instagram». È un modello che, invece, invoca Luisa Guidone, assessore al commercio del comune: «Dobbiamo lavorare sull'integrazione fra diversi tessuti commerciali, fra pubblico e privato». A salutare l'accensione del presepe anche il prefetto Enrico Ricci, grande amico di padre Domenico: «Bella l'idea di rivitalizzare la zona con una iniziativa all'interno di una delle sei basiliche di proprietà del ministero dell'interno, per un Natale vivace e sereno ». Intanto, Bologna Welcome ha inserito il presepe di San Giacomo nei tour consigliati ai turisti e ai bolognesi.|2025-11-25|https://bologna.repubblica.it/cronaca/2025/11/25/news/presepe_san_giacomo_maggiore_inaugurazione_via_zamboni-425004030/
Il lunedì pomeriggio è il giorno dei malati di Alzheimer: vanno con i caregiver al cinema per vedere «un film possibilmente che sia stato un grande successo in passato, nella speranza che lo abbiano già visto e riattivi loro memorie» spiega il direttore della Cineteca Gian Luca Farinelli. Gli offrono anche tè e pasticcini e le proiezioni si svolgono con le luci soffuse. Una volta al mese arrivano invece, grazie alla cooperativa Cidas, i minori non accompagnati per vedere pellicole della nostra cinematografia, dopo la lezione di lingua italiana. La grande novità sarà però, da gennaio, Magister, ciclo di conferenze abbinate a visioni ad hoc a cura di Ivano Dionigi. L'ex rettore dell'Alma Mater prenderà spunto dai temi al centro del suo ultimo saggio Magister. La scuola la fanno i maestri non i ministri affrontando temi come formazione, responsabilità, il senso del sapere oggi. È la Cineteca oltre il cinema, o meglio, il progetto Cinema Modernissimo: Non solo film! , sostenuto dalla Fondazione del Monte con un contributo di 50mila euro. Proposte, a ingresso gratuito o tariffe calmierate, per 52 appuntamenti l'anno, uno alla settimana che ampliano l'esperienza cinematografica attraverso libri, fotografia e percorsi sociali. «Abbiamo appena festeggiato i due anni di vita del Modernissimo - osserva Farinelli - e con numeri addirittura in crescita, il che significa che siamo ancora la sala con più spettatori d'Italia. Di questi almeno 15mila hanno seguito questo genere di rassegne». Tra i percorsi più apprezzati le lezioni del sabato mattina di Michele Smargiassi dal titolo Impronte. 10 tracce che la storia ha lasciato sulle fotografie : tutti a ingresso libero e tutti soldout. Così come registrano quasi sempre il tutto esaurito le lezioni di Roy Menarini, docente di cinema, che ogni mese dedica un approfondimento a uno degli autori che la Cineteca riporta in sala. Tra le più divertenti, fin dal titolo, c'è poi la rassegna Era meglio il libro? , dedicato ai grandi romanzi e curato da Veronica Ceruti, direttrice delle biblioteche comunali. «È quasi impossibile che un film tratto da un libro sia più bello» dice Farinelli. «La Cineteca è un'eccellenza e non solo del nostro territorio - aggiunge il presidente della Fondazione del Monte Pierluigi Stefanini - l'aspetto saliente di questa intelligente proposta è che utilizza il cinema per promuovere benessere, scopi sociali, prestando attenzione anche a fasce di popolazione che hanno difficoltà e fragilità. È una collaborazione perfettamente coerente con i nostri propositi». Il cinema d'autore e di qualità come occasione di promozione e sviluppo è anche il motore del 24esimo Festival del Cinema di Porretta che torna dal 6 al 13 dicembre sull'Appennino e avrà come ospite d'onore la regista tedesca Margarethe Von Trotta.|2025-11-25|https://bologna.repubblica.it/cronaca/2025/11/25/news/cinema_alzheimer_minori_stranieri_modernissimo_bologna-425003684/
di Redazione Bergamo Il bilancio dell'attività del Comando provinciale dei carabinieri di Bergamo, in occasione del 25 Novembre Più di 170 persone deferite all'autorità giudiziaria, solamente nell'ultimo mese (nello specifico, dal 23 ottobre al 25 novembre). Il dato emerge dal bilancio delle principali attività svolte dal Comando provinciale dei carabinieri di Bergamo nell'ambito dei procedimenti penali afferenti al «codice rosso», presentato in occasione della Giornata internazionale per l'eliminazione della violenza contro le donne. «I risultati conseguiti nell'ultimo mese - si legge nella nota diffusa dall'Arma - rispecchiano un trend in tendenziale aumento rispetto al passato, probabilmente associato a un aumento delle denunce, scaturito da una maggiore presa di coscienza e di fiducia nella rete antiviolenza da parte delle vittime». C'è pure un altro dato che emerge dal bilancio dell'Arma: «Ogni giorno il Comando provinciale, mediamente, esamina la posizione di 10 donne vittime di violenza», per poter valutare l'adozione di eventuali misure a loro tutela, portandole anche all'attenzione del Comitato provinciale per l'ordine e la sicurezza pubblica. «Tutti gli interventi avvengono attraverso l'attento coordinamento della Procura, in particolare grazie ai magistrati che costituiscono il cosiddetto Pool fasce deboli , nonché in sinergia con le associazioni che costituiscono la rete dei centri antiviolenza, i servizi sociali e le strutture sanitarie, che pure svolgono un ruolo fondamentale e complementare nella lotta alla violenza contro le donne, al fine di assicurare un percorso di protezione e ascolto alle vittime, incoraggiandole a denunciare e a non rimanere sole - continua la nota dei carabinieri -. Parallelamente, sul piano preventivo, previa autorizzazione dell'autorità giudiziaria, vengono trasmesse al questore le proposte di ammonimento degli indagati per i reati di violenza di genere». Tra i casi trattati dall'Arma in tutto il territorio della provincia, la nota riporta alcuni dei significativi fra quelli recenti Compagnia di Bergamo A Bergamo, nella tarda serata del 25 ottobre, i carabinieri della stazione di Bergamo Principale hanno eseguito una misura di divieto di avvicinamento, con contestuale applicazione degli arresti domiciliari, nei confronti di un 43enne, indagato per atti persecutori ai danni di due donne: una 51enne residente in città e una 52enne residente a Gorle. Secondo quanto emerso dalle indagini, avviate a seguito delle denunce presentate nelle settimane precedenti, l'uomo avrebbe posto in essere ripetuti comportamenti oppressivi, tali da generare un perdurante stato di ansia e timore nelle vittime e da incidere sulle loro abitudini di vita. Il 26 ottobre, negli uffici della stazione di Curno una donna 56enne residente a Lallio ha sporto denuncia nei confronti dell'ex compagno 52enne, riferendo di condotte persecutorie protrattesi dopo la fine della relazione: messaggi minacciosi, appostamenti e pedinamenti nei pressi dell'abitazione e dei luoghi abitualmente frequentati. Attivato il «codice rosso», e svolti i necessari approfondimenti, nella tarda serata del 15 novembre i carabinieri hanno dato esecuzione alla misura cautelare degli arresti domiciliari nei confronti dell'uomo, disposta dal gip. A Torre Boldone, il 7 novembre, i carabinieri della stazione di Bergamo Principale hanno dato esecuzione a una misura cautelare di allontanamento dalla casa familiare e divieto di avvicinamento alla persona offesa nei confronti di un 56enne, residente in paese, indagato per maltrattamenti contro familiari o conviventi. Secondo quanto ricostruito, l'uomo avrebbe posto in essere, nel tempo, vessazioni psicologiche e aggressioni fisiche nei confronti della convivente 40enne, determinando l'intervento dell'Autorità Giudiziaria e l'adozione del provvedimento restrittivo. A Treviolo, il 19 novembre, i carabinieri della Stazione di Curno hanno dato esecuzione a una misura di allontanamento dalla casa familiare, divieto di avvicinamento alla persona offesa e divieto di soggiorno nel Comune di residenza nei confronti di un 26enne, indagato per maltrattamenti contro familiari o conviventi ai danni della madre convivente 62enne. Le risultanze investigative, scaturite da reiterate denunce della vittima, hanno evidenziato un quadro di perduranti condotte offensive e minacciose tali da giustificare la misura restrittiva. Compagnia di Treviglio A Fara Gera d'Adda l'11 novembre, nel corso del pomeriggio, i carabinieri della locale stazione hanno dato esecuzione all'ordinanza applicativa della misura cautelare dell'allontanamento dalla casa familiare e del divieto di avvicinamento alla persona offesa, emessa il 7 novembre 2025 dal gip del Tribunale di Bergamo, nei confronti di un 55enne peruviano residente a Fara Gera d'Adda. Il provvedimento trae origine dalla denuncia sporta il 16 ottobre scorso dalla moglie 50enne, domiciliata nello stesso comune, la quale rappresentava ai Carabinieri di essere vittima, da circa un anno, di reiterate condotte maltrattanti di natura fisica e psicologicada parte del marito. Secondo quanto ricostruito, nell'ultimo anno, il rapporto coniugale era precipitato a causa dei diversi episodi di gelosia e violenza di cui l'uomo si era reso responsabile. La donna era oggetto di continue offese, alcuni episodi percosse, talvolta anche quando la figlia minore era presente in casa. A partire da ottobre, la persona offesa si era spontaneamente allontanata dall'abitazione familiare, di sua proprietà, trovando ospitalità presso parenti. L'uomo, rimasto da solo in casa, si vendicava con piccoli danneggiamenti all'interno dell'abitazione, e inviava alla moglie messaggi telefonici a carattere minatorio e ingiurioso, presentandosi sotto casa dei parenti della donna, ove quest'ultima aveva trovato protezione. I carabinieri, in continuo contatto con la donna, documentavano tali episodi, tutti segnalati all'autorità giudiziaria, che emetteva la suddetta misura. L'uomo si è trasferito in un altro comune e ha lasciato definitivamente l'abitazione familiare. A Verdellino, nel pomeriggio del 13 novembre, i carabinieri della tenenza di Zingonia hanno eseguito un'ordinanza di custodia cautelare in carcere, emessa il 2 ottobre 2025 dal gip del Tribunale di Bergamo, nei confronti di un 42enne albanese residente a Verdellino, ritenuto responsabile di una serie di condotte persecutorie e minatorie nei confronti della moglie, 42enne italiana, con la quale aveva avuto una figlia, allo stato minorenne. La donna era già stata vittima in passato di analoghi episodi, sfociati in precedenti denunce querele a carico dell'uomo: tali condotte avevano comportato per il 42enne una condanna a due anni di reclusione. Ma l'uomo, scontata la pena detentiva, aveva nuovamente fatto la donna oggetto di minacce, offese e ingiurie, riprendendo a perseguitarla, manifestando atteggiamento ossessivo, non accettando che la stessa intrattenesse qualsiasi tipo di relazione sociale. La vittima, il 10 settembre, aveva trovato nuovamente il coraggio di rivolgersi ai Carabinieri: a seguito della recente ordinanza di custodia cautelare, l'uomo si trova attualmente presso la casa circondariale di Bergamo. Compagnia di Clusone A Casazza, il 22 ottobre, i carabinieri della locale stazione, hanno deferito in stato di libertà un uomo per violenze fisiche e psicologiche reiterate nei confronti della figlia convivente. Le indagini sono scaturite dalla denuncia della giovane, che segnalava condotte violente legate alla sua volontà di intraprendere una convivenza con il fidanzato. Ad Albino, il 24 ottobre. i carabinieri della locale stazione hanno denunciato un soggetto per reiterate violenze fisiche e psicologiche verso un familiare convivente, protratte per almeno un anno e in alcuni casi con l'uso di un coltello. Le indagini sono nate dalla denuncia querela della vittima. L'indagato si è allontanato volontariamente e temporaneamente presso una struttura ricettiva. L'autorità giudiziaria ha disposto l'allontanamento urgente dalla casa familiare, divieto di comunicazione e avvicinamento e applicazione del braccialetto elettronico. Lovere, il 30 ottobre, i carabinieri hanno denunciato un uomo per violenze psicologiche nei confronti dell'ex compagna, culminate in una minaccia con oggetto contundente, sequestrato. La vittima e la figlia sono state accompagnate in struttura protetta. Ad Albino il 12 novembre i carabinieri della locale stazionehanno deferito in stato di libertà un uomo per violenze fisiche e psicologiche protratte nel tempo nei confronti della madre e della figlia minorenne. Le indagini sono scaturite dalle dichiarazioni della giovane presso un istituto scolastico, che segnalava le condotte violente, con episodi che hanno richiesto cure mediche in ospedale. La vittima minorenne è stata collocata in struttura protetta, informata circa il ruolo dei centri antiviolenza. Compagnia di Zogno Ad Almenno San Salvatore il 22 novembre un uomo è stato destinatario della misura dell'allontanamento dalla casa familiare e del divieto di avvicinamento alla persona offesa ed applicazione del braccialetto elettronico, per reati di maltrattamenti nei confronti della compagna.|2025-11-25|https://bergamo.corriere.it/notizie/cronaca/25_novembre_25/bergamo-reati-da-codice-rosso-nell-ultimo-mese-piu-di-170-denunce-ogni-giorno-chiedono-aiuto-10-donne-vittime-di-violenza-bbf68148-cdce-49fd-8094-5650fece1xlk.shtml
di Redazione Spettacoli «Sono una mamma che ha agito con il cuore, che ha chiesto aiuto. Si trattava di mettere in sicurezza nostro figlio» Nuovo appuntamento con Belve, il programma cult di Rai2 ideato e condotto da Francesca Fagnani, giunto alla sesta stagione: in prima serata, ogni martedì alle 21.25. Tra gli ospiti della quarta puntata Martina Colombari. La serata si aprirà con un omaggio a Ornella Vanoni. Gli altri ospiti sono Orietta Berti e Filippo Magnini. E nello studio di Belve torna ancora con una speciale sorpresa Maria De Filippi. Quella a Martina Colombari è un'intervista intima. Martina Colombari, 50 anni, attrice, conduttrice televisiva ed ex modella, eletta Miss Italia 1991 si commuove quando parla delle difficoltà del figlio Achille. «Questo vi ha più unito o allontanato con suo marito?» chiede Fagnani. «Ci ha rafforzato come coppia e come famiglia. Se si ammala un familiare si ammala tutta la famiglia». «Quando ci sono stati episodi gravi come si è comportata?» domanda la giornalista. «Non sono una super mamma. Sono una mamma che ha agito con il cuore, che ha chiesto aiuto. Si trattava di mettere in sicurezza nostro figlio, anche con scelte dolorose. Ma se tu hai un figlio con un tumore gli fai fare la chemioterapia e se hai un figlio che ha degli episodi psicotici o un suo malessere e non sai come poterlo aiutare, devi farlo fare a chi ne è competente» risponde Colombari. «Suo marito ha detto che lei è stata un gigante» prosegue Fagnani. «Un anno fa è stato lui a costringermi a farmi curare, non stavo bene. Lui mi ha salvata» rivela Colombari. «Ha tutto per essere felice o le manca qualcosa?», chiede Fagnani e lei, con gli occhi lucidi, preferisce non rispondere… Nello studio di Belve Colombari racconta poi la sua lunga storia con Billy Costacurta non priva di «inciampi». «Una volta ha detto che lui è Rocco Siffredi. In che senso?» chiede Fagnani. «Mio marito mi dice sempre che ho un gran sedere» risponde ridendo Colombari. E sulla relazione con Alberto Tomba a Fagnani rivela: «È stato un amore. Se non fosse stato per il suo entourage sarebbe andata avanti anche di più». Fagnani le ricorda che «nella sua autobiografia ha scritto che dopo la storia con Tomba ha volato di fiore in fiore come un'ape ebbra di miele». «Avevo vent'anni. Erano storielline…» replica Colombari. «Ma lei scrive anche – insiste ancora Fagnani – che dopo un anno definito sentimentalmente e sessualmente da puledra a briglia sciolta arriva, a 21 anni, a darle una calmata Costacurta» e Colombari si affretta a rispondere: «Sì, ma le prime ginocchia me le sono sgretolate con mio marito, non con quelli prima. Aveva la moquette in casa...». «Fa bene a specificarlo» chiosa a quel punto Fagnani con un sorriso.|2025-11-25|https://www.corriere.it/spettacoli/25_novembre_25/belve-martina-colombari-commossa-scelte-dolorose-per-mio-figlio-billy-mi-ha-salvata-7abde1cd-7cdb-4645-9425-68803a2ccxlk.shtml
di Simona Marchetti Ospite di Luca Casadei per il podcast «One More Time», il figlio di Martina Colombari e Alessandro Costacurta ha ripercorso la sua adolescenza. «In un anno mi hanno fatto 7 Tso, a Milano mi hanno legato al letto per tre giorni» Achille Costacurta: «Ho preso sette boccettine di metadone, volevo suicidarmi. I medici non sanno dirmi come sia ancora vivo. Ho visto piangere mio papà quando chiedevo l'eutanasia» / Achille Costacurta (TikTok) Ripubblichiamo l'articolo di Simona Marchetti sul podcast in cui Achille Costacurta ha raccontato le difficoltà affrontate durante l'adolescenza, pubblicato il 31 ottobre. Martedì 25 novembre Martina Colombari, la mamma di Achille, affronta l'argomento a Belve, il programma di Francesca Fagnani in prima serata su Rai 2. Il doppio arcobaleno che ha visto uscendo dalla clinica in Svizzera - dov'era ricoverato per aver abusato di sostanze in Colombia - e l'abbraccio a papàBillyCostacurta che era andato a prenderlo per riportarlo a casa rappresentano il simbolo della rinascita di Achille Costacurta che oggi, a 21 anni, è un ragazzo nuovo. «Ho iniziato a fumare a 13 anni, al compleanno dei 18 ho provato la mescalina - racconta il figlio di Martina Colombari e di Alessandro Costacurta ai microfoni di Luca Casadei per il podcast One More Time -. Una volta ho avuto una colluttazione con la polizia. Ero sotto effetto e ho fatto il matto su un taxi. Il poliziotto arriva, mi tira un pugno in faccia, io ero allucinato quindi l'ho spaccato di legnate. Lì dopo poco mi fanno il primo TSO, me ne hanno fatti 7 in un anno. Il problema era che, quando me l'hanno fatto a Padova, perfetti, gentilissimi, a Como lo stesso, a Milano invece ho trovato due dottori cattivissimi, che non voglio nemmeno nominare, che mi hanno legato al letto per tre giorni, perché gli ho dato un colpo sulla spalla. Urlavo che mi serviva il pappagallo, io ero legato, mani e piedi, tutto, e mi dovevo fare la pipì addosso». La svolta è stato il ricovero in Svizzera. «Quando sono arrivato in clinica mi hanno detto: Se fossi stato fuori altri 10 giorni saresti morto perché hai il cuore a riposo a 150 battiti (..). La Svizzera da così a così, ti dicono: Tu sei qua e puoi scegliere, se ti vuoi drogare c'è la strada, puoi andare e puoi fare quello che vuoi, vai. Se tu invece hai bisogno di una mano, vieni qua e noi ti aiutiamo . Mi hanno fatto cambiar vita, grazie a loro io non mi drogo più. Il loro approccio ti fa capire veramente le cose importanti. Li ringrazierò per tutta la vita». Lo scorso maggio in quella stessa clinica svizzera gli hanno diagnosticato per la prima volta l'ADHD (il Disturbo da deficit di attenzione/iperattività, ndr) e questa diagnosi è servita a lui, ma anche ai suoi genitori. «A scuola non riuscivo a stare fermo, i professori non capivano, e nessuno mi aveva diagnosticato l'ADHD - continua Achille - . In Svizzera invece lo hanno capito senza farmi fare test: Tu ti volevi auto-curare con la droga . Ed era vero. Da quando i miei hanno fatto anche loro un corso genitoriale per la ADHD, il nostro rapporto è cambiato da così a così. Prima, in casa, quando litigavamo, io andavo fuori, spaccavo le porte. Da lì non è mai più successo, perché loro sanno come dirmi un no». Per mamma Martina e papà Billy vedere il figlio stare così male e non sapere come aiutarlo è stato uno strazio e ora Achille ne è consapevole. «Mia mamma ha pianto tanto. Mio papà l'unica volta che gli ho visto scendere una lacrima, piangere mai, è stato quando mi hanno proprio portato via da un posto vicino a casa nostra - ricorda il ragazzo - . Invece l'ho visto piangere per me quando mi avevano fatto il depot e io tutti i giorni gli chiedevo di andare a fare l'eutanasia, perché non avevo più emozioni e volevo morire. E lì sì, l'ho visto piangere». Uno dei passaggi più intensi e drammatici dell'intervista è stato il racconto del tentativo di suicidio a 15 anni e mezzo, mentre era in comunità. «Ho iniziato a spacciare fumo. Arrivata la quarantena, tutti chiusi in casa, fumo non ce n'è. A me riusciva ad arrivare comunque tramite dei canali, avevo creato una rete e mi hanno arrestato a 15 anni e mezzo. Quindi faccio il mio primo compleanno dei 16 anni lì, centro penale, comunità terapeutica. Non ce la facevo più, aspetto la notte quando c'è un solo operatore ed entro in ufficio, lo distraggo e prendo le chiavi dell'infermeria. Lo chiudo dentro l'ufficio, lui con le sue chiavi riesce a uscire. Io però nel frattempo ero già in infermeria e prendo tutto il metadone che c'era, sette boccettine, mi chiudo in bagno e le bevo tutte, volevo suicidarmi. Arrivano i pompieri e sfondano la porta, poi l'ambulanza. Nessun medico ha saputo dirmi come io sia ancora vivo, perché l'equivalente di sette boccettine di metadone sono sui 35, 42 grammi di eroina. La gente muore con un grammo». Oggi Achille è un ragazzo diverso ed è lui il primo a rendersene conto. «Sono fiero di me, del fatto che sono riuscito ad avere una certa consapevolezza. Tutti i miei traumi sono riuscito a buttarli giù. Non ho filtri, non mi vergogno di quello che mi è successo, perché alla fine sono una persona normale. Ho imparato a non dimenticare quei traumi, ma a farne tesoro. Avendo provato gli eccessi, ora ci sono poche cose che mi fanno veramente felice. Voglio creare centri per ragazzi con sindrome di Down e altre difficoltà, con ippoterapia, animali e mare. Voglio dare loro le emozioni che io ho scoperto tardi nella vita».|2025-11-25|https://www.corriere.it/spettacoli/25_novembre_25/achille-costacurta-podcast-martina-colombari-c3f73343-eb1a-4227-ae9b-c019fc3d1xlk.shtml
di Maria Luisa Agnese L'intervista: «Tutto questo accanimento verso la mia magrezza mi sta davvero stufando. Un corpo rotondo, robusto viene tollerato, un corpo magro invece diventa un cattivo esempio. Se sei magra, sei sempre una che non mangia» Ripubblichiamo l'intervista di Maria Luisa Agnese a Martina Colombari, già pubblicata nell'agosto 2024. Colombari sarà ospite martedì 25 novembre di Belve, il programma di Francesca Fagnani in prima serata su Rai 2. Quale modo migliore per festeggiare il compleanno numero 49 che postare foto come quelle di Martina Colombari, al mare con un corpo intatto e identico alla folgorante Miss Italia 1991? Dove lei rifulge sulle onde siciliane alla vigilia dei 50 con un fisico da 16 enne: una struttura davvero benedetta che sembra smentire il nostro tema di fondo: cosa vuol dire affrontare il tempo che passa? E invece in questa chiacchierata con Martina si scopre che anche una da sempre bella e che ha vissuto dentro un'estetica privilegiata, deve confrontarsi con i cambiamenti di corpo e mente. E che una vita da bella richiede un impegno quotidiano e una manutenzione costante, sul piano estetico, della salute e dello spirito. Allora, come la mettiamo con il tempo che va? Lei dice che il corpo va curato come una pianta. Ha cominciato presto, immagino. «Sì, ma se si parla di longevità bisogna parlare di salute. Vogliamo vivere più tempo, ma soprattutto in salute. Non è altro che dar più qualità alla nostra vita. Perché non voglio immaginare il mio essere anziana in una Rsa dove non capisco, dove non riesco a muovermi, dove sono costretta ad avere sempre una persona che mi accudisce. Ovvio che poi le malattie possono arrivare. Però io devo fare di tutto…». Per evitare la badante… «Sì, ma soprattutto per investire sul mio futuro, perché tanto lo sappiamo che uno stile di vita sbagliato ti porta a tante patologie, ti porta alla malattia. Perché abbiamo tutti e tutte una fine, però dipende da come vogliamo vivere questi ultimi anni di vita. E basterebbe fare un test del Dna che sappiamo benissimo che è il libretto delle istruzioni della nostra macchina, del nostro corpo, e da lì sapremmo benissimo che cosa è utile, che cosa devi mangiare e integrare, e che cosa devi evitare». Ma non è da privilegiati? «Ormai si fanno test del Dna che non dico sono alla portata di tutti, però fanno parte della prevenzione, come una mammografia. Quindi io dico che la gente deve riappropriarsi della propria salute. La si sottovaluta perché si intende salute uguale benessere, benessere uguale palestra, uguale quanto sono figa allo specchio. Non è niente di tutto questo. Si dà un significato troppo leggero alla prevenzione, e non ci rendiamo conto di quanto i cambiamenti ormonali sono importanti, l'insulina, la dopamina, le serotonina tutti questi ormoni hanno a che fare con la funzionalità del nostro organismo, regolano tutta la nostra vita». A questo punto chi ci legge si chiederà: ma come fa Martina a parlare come un professore di università, dove ha appreso tutta questa sapienza medicale, come è andata? «Mio marito mi prende in giro…». Io non la sto prendendo in giro. «Mio marito invece sì, mi prende in giro e mi chiede: Dottoressa Martina che cosa devo prendere che mi sento questa cosa? . Ma io non sono ipocondriaca, sono una persona che è consapevole che la vita è una. E che se vogliamo vivere in salute dobbiamo mettere in atto una serie di cambiamenti. Ho fatto il test dell'epigenetica perché il Dna è quello che tu hai geneticamente, ma l'epigenetica è come tu il tuo corpo e il tuo organismo reagiscono all'ambiente in cui vivono, dall'inquinamento, agli alimenti, a quello che respiri… Noi sottovalutiamo tutti questi test». Ma lei come ha fatto a diventare libera docente in Longevità? «Un po' perché sono curiosa, un po' perché da anni ho visto che posso stare meglio: dal test del dna ho visto che ho una glicemia da tenere sotto controllo e quindi faccio attenzione a tutta una serie di alimenti. Ho visto che ho un problema collegato al fegato perché il mio corpo non produce glutatione che è una sostanza che serve per detossinare… Tutto questo significa amor proprio e significa che se la gente non si trascura, ma si impegna per la propria salute, costiamo anche molto meno allo Stato». Oltre che libera docente anche attivista. Ma lei concretamente cosa fa, palestra, dieta? «Cerco di mangiare sano in base a ciò che mi fa bene e ciò che assimilo perché la frase non è: noi siamo quello che mangiamo. La frase è: noi siamo quello che assimiliamo. Io non faccio una dieta, io ho uno stile, un regime alimentare. Forse il mima digiuno serve per ripristinare le cellule e andare a sanare quelle che si sono ammalate. Perché c'è stato un periodo in cui i miei esami erano un po' sballati, allora il professor Damiano Galimberti, che mi segue soprattutto nell'aspetto dell'integrazione e del dna, mi ha fatto fare una settimana di mima digiuno, ma non quelle diete che compri in farmacia oppure online. No, devi lavorare un po' come un sarto, non puoi beccare le diete su Instagram». E poi fa l'ozonoterapia e l'infusione. L'hanno anche criticata sui social. «Vabbè ma criticano per tutto, a me piace perché è una rigenerazione cellulare soprattutto ti da una bella forza per il sistema immunitario, noi viviamo in città enormemente inquinate, tra tante radiazioni, computer, ipad, telefonini». A proposito di riflessioni sul tempo che va, ho visto che lei e suo marito siete stati molto colpiti dalle morti di Vialli e di Mihajlovic. Avete detto: cerchiamo di viverci il tempo che ancora abbiamo. Perché tutto può velocemente interrompersi. «Non dico che vivi alla giornata ma di fronte ad avvenimenti così tragici ci si attacca molto alla vita e inizi a fare un po' di pulizia intorno a te, di quello che è realmente importante, di quello che ti fa stare bene. Quando mi chiedono il segreto di una relazione che dura da 30 anni con mio marito dico che è la normalità. È proprio il viversi la quotidianità di cose normali. Poco fa un amico mi chiedeva: dove andate in vacanza? Magari si aspettava chissà quali viaggi oltreoceanici, ma io ho detto: a luglio noi stiamo molto bene a Riccione, ho tutta la famiglia lì, abbiamo uno stabilimento balneare, è una vita che comunque ci piace fare, perché è una vita molto semplice. Ceniamo con il tramonto in spiaggia, vestiti ancora da mare. Ai compromessi non mi sono mai abituata, soprattutto a quelli sociali, dover andare per farsi vedere perché bisogna, perché si deve. Non ho più voglia, non credo si chiami vecchiaia, credo si chiami maturità, consapevolezza di saper fare sane scelte, credo che sia un sentimento che prima o poi arrivi un po' a tutti». Si tratta di trovare un bilanciamento. «Trovare il tuo equilibrio, perché altrimenti snaturi quella che è la tua sostanza e ti ritrovi a fare quello che gli altri vogliono da te, si aspettano da te e dopo un po' è pesante soprattutto in questo momento, con questi social media che portano sempre al dover mettere in mostra questa finta perfezione». Lei cerca sempre più immagini al naturale: a parte forse il seno non ha fatto interventi chirurgici? «No, assolutamente no. Non sono contraria, però non vedi mai interventi migliorativi, vedi sempre qualcosa che degenera un volto e quindi non vedo perché andarlo a peggiorare. Io faccio le vitamine, cose non profonde anche perché se inizio a farlo a 50 anni, a 70 cosa faccio? Cambiano i connotati senza restituirti la bellezza che avevi, ma soprattutto diventi standard e io ho sempre odiato l'omologazione. Non risulto neanche molto simpatica, lo so». Perché non risulta simpatica? «Eh perché sono un po' sulle mie, perché apparentemente non sembro molto estroversa, un po' anche per la mia fisicità, sono un po' algida, per quella mia magrezza sottolineata tanto anche sui social. Ma io sono questo, è il mio Dna! E con la mia corporatura io mai potrò essere un 90 -60 -90 alla Cucinotta!». Ma lei è anche una romagnola sana, più estroversa di suo marito… «Vero: mi piace la tagliatella, il bicchiere di vino, la convivialità. Però tutto questo accanimento verso la mia magrezza mi sta davvero stufando. Perché c'è body shaming. Un corpo rotondo, robusto viene tollerato; un corpo magro invece diventa un cattivo esempio. E mi devono spiegare perché si parla tanto di inclusione, e poi se hai un corpo magro sei sempre una che non mangia, che vuol essere magra perché si vuol sentire più bella». Tornando allo spirito, lei fa anche ritiri ad Assisi. Come dice papa Francesco: mente corpo spirito devono esser in equilibrio. «Mente, corpo, spirito, emozioni, anima… eh ne aggiungerei. Io adoro questo papa: l'ho conosciuto ed è stato un grande incontro. Sono stata ricevuta insieme ad altre persone, e non mi avevano detto che avrei dovuto prepararmi un discorso. Così ho detto: Sua santità l'unica cosa che ci può accomunare è il volontariato, la beneficenza, il voler amare e il darsi agli altri, e gli ho raccontato del mio impegno con Haiti, della Fondazione Rava, anche perché cosa altro potevo condividere con lui? La mente, l'anima, le emozioni: c'è tanta roba da nutrire in noi. E la nutri anche con la meditazione, con il silenzio. Pensi che io in casa non accendo mai la radio o la televisione: quando sono in casa da sola, casa mia è nel silenzio più totale. Mi rigenera, la solitudine per me non è un problema». Come i ritiri ad Assisi? «Anche lì si fa una meditazione, sia dinamica che statica. Si inizia molto presto il mattino alle 6 e poi ci sono le pulizie da fare, c'è la vigna da accudire. La lavanda da sistemare. Anche attraverso delle attività manuali che vengono utilizzate come dei momenti di meditazione. Alla fine è semplicemente uno stare in contatto con te stesso». Chi è Martina Colombari Martina Colombari è nata a Riccione il 10 luglio 1975. A 16 anni, nel 1991, è stata eletta Miss Italia e ha subito cominciato a lavorare come modella per gli stilisti più importanti mentre si diplomava al liceo scientifico. Sempre nel 1991 ha debuttato al cinema con Abbronzatissimi, poi in Paparazzi e in Quello che le ragazze non dicono. Ha recitato in numerose serie televisive e, tra gli altri, nel musical La febbre del sabato sera. Ora è a teatro con lo spettacolo Fiori d'arancio. Da trent'anni ha una relazione con l'ex calciatore del Milan, Alessandro Costacurta. I due si sono sposati il 16 giugno 2004 e hanno un figlio, Achille.|2025-11-25|https://www.corriere.it/sette/25_novembre_25/martina-colombari-intervista-2024-body-shaming-e24e12d6-02ff-4b9a-88f1-d5188e991xlk.shtml
Martedi 25 novembre, in occasione della Giornata internazionale per l'eliminazione della violenza contro le donne, Rai 1 propone in prima visione e in prima serata «C'è ancora domani». Il film, esordio alla regia di Paola Cortellesi, è diventato il caso cinematografico del 2023 tra incassi record al botteghino e prestigiosi riconoscimenti, tra cui 6 David di Donatello e 2 Nastri d'Argento. Proprio in questi giorni «C'è ancora domani» ha conquistato anche il titolo di miglior film straniero ai Golden Panda Awards in Cina, prima volta assoluta per un'opera italiana. In attesa di vedere la pellicola abbiamo raccolto una serie di aneddoti e curiosità.|2025-11-25|https://www.corriere.it/spettacoli/cinema-serie-tv/cards/c-e-ancora-domani-perche-e-in-bianco-e-nero-l-ispirazione-per-la-pellicola-i-luoghi-in-cui-e-stato-girato-8-segreti/riconoscimenti_principale.shtml
di Ferruccio de Bortoli Nel saggio Mal di Stato, Stefano Cingolani analizza l'ascesa del potere pubblico e i rischi di un nuovo statalismo. In Italia abbiamo assistito a discutibili applicazioni delle leggi sugli interessi nazionali In un saggio che uscirà a fine mese, Stefano Cingolani parla di Mal di Stato. Questo il titolo del libro edito da Rubbettino. L'autore identifica nel crescente ruolo del potere pubblico un pericolo per la democrazia economica (e non solo). A suo giudizio lo stiamo sottovalutando. Eppure, la cronaca sembra dirci altro. Lo Stato è sempre più importante, decisivo. Non vi è alcuna preoccupazione però che tracimi ed esondi, anzi. Il consenso per l'intervento pubblico è diffuso. Richiesto a gran voce (come in questi giorni per l'ex Ilva). Anche tra gli alfieri del liberismo o dell'ordo-liberismo del secolo scorso. In parte, per convenienza, pentiti o convertiti. La trasformazione del capitalismo americano nell'era Trumpvede l'ingerenza politica — la forza che fa strame del diritto e della separazione dei poteri — come l'unica e più efficace risposta alla sfida cinese. Al punto che assomigliare, nell'esercizio di una politica di indirizzo industriale, alla statalità comunista di Pechino appare persino una virtù. «Il partito repubblicano si fa stato, di fatto, come quello comunista — annota Cingolani — e un tempo pensarlo era persino un'eresia». Trascurabile che questo avvenga mettendo in dubbio la divisione dei poteri, riducendo lo spazio di libertà degli operatori economici e, in fondo, dei cittadini. Il paradosso Basta assistere al fastidio che suscita l'attività regolatoria dell'Unione europea in materia digitale e di Intelligenza artificiale (Ai), appena attenuata da Bruxelles (per compiacere Washington) con la direttiva Omnibus. Certo, eccessiva, ridondante, invasiva, ma pensata per tutelare alcuni diritti soggettivi e contrastare gli abusi di posizione dominante, dei quali sembra non importare più niente a nessuno. Il paradosso è che le democrazie liberali, nel rispondere alla concorrenza delle autarchie, tentano addirittura di imitarne la governance, se possiamo chiamarla così. Ovvero comanda il capo. Soprattutto nelle grandi scelte di investimento. Quasi tutte le tecnologie del futuro — dal riarmo all'Ai, dalla fisica quantistica all'esplorazione dello spazio e degli oceani, il dominio nell'Artico, il controllo delle materie prime rare — richiedono attori statali forti e monopolisti risoluti, solitari anche se visionari. Si dirà: accadeva anche prima. Certo, ma oggi le autarchie sembrano avere, lungo la frontiera dell'innovazione, un indiscutibile vantaggio competitivo. I monopolisti delle Big Tech assumono le sembianze, anche comportamentali, degli oligarchi delle democrature. Il disprezzato stato di diritto ha troppe procedure, ritenute perlopiù delle semplici perdite di tempo. I loro gruppi, per dimensione economica, contano più degli Stati. Lo si è detto tante volte (Nvidia vale il Pil di Spagna e Italia messe insieme) e tendono ad essere, nell'esercizio del potere e nei rapporti con il mercato, più vicini alle dittature che alle democrazie. Le conseguenze I gestori di grandi fondi d'investimento, persino delle più potenti banche d'affari, mutuano la postura leaderistica dei regimi autoritari. La trasparenza delle decisioni è risibile. La democrazia societaria un retaggio del passato. La grande corsa al riarmo solleva non esili interrogativi sui rapporti tra committenza pubblica e aziende private. Ci si domanda se non rischi di tornare d'attualità la denuncia di fine mandato di Dwight Eisenhower del 17 gennaio del 1961. Ovvero il formarsi di «complessi militari e industriali» così forti da influenzare le politiche di sicurezza di una democrazia. L'Europa sembra, per necessità, aspirare ad avere nel minor tempo possibile un suo «complesso militare e industriale». Un altro paradosso. «Il nuovo statalismo — nota Cingolani — si accompagna al successo personale dei nuovi oligarchi, compreso l'arricchimento irrefrenabile e senza limiti, e al generale disprezzo per le regole, lo scarso rispetto delle minoranze, il declino della legislazione antitrust. Si moltiplicano, negli investimenti nell'alta tecnologia, le cosiddette gemellanze siamesi. Un intreccio di reciproci investimenti che ricorda l'incesto tra banca e impresa degli anni Trenta. L'eccesso di leva è poi una sorta di stupefacente collettivo. L'acqua alta della liquidità nasconde molti problemi». Non sorprende nessuno che i nuovi capitalisti, per le loro dimensioni e i settori nei quali operano, abbiano bisogno dello Stato o meglio della complicità (sostenuta da ingenti finanziamenti) della politica. «È la rivincita del crony capitalism, il capitalismo clientelare», chiosa Cingolani. Nel saggio si identifica il ritorno dello Stato nell'economia in tre date chiave. L'11 settembre del 2001, l'attacco all'America e la risposta militare al terrorismo; il 15 settembre del 2008 con il fallimento della Lehman Brothers e la nazionalizzazione di alcune banche; l'11 marzo del 2020 con lo scoppio della pandemia e il massiccio aiuto pubblico alle aziende in difficoltà. Chi scrive aggiungerebbe anche l'11 dicembre del 2001 quando la Cina venne ammessa nell'Organizzazione mondiale del Commercio (Wto). Cioè entrò un capitalismo di Stato troppo grande per non condizionare — e forse persino corrompere nel tempo — tutto il resto. Gli Stati Uniti, bisognosi di quel mercato che si apriva, non erano nemmeno minimamente preoccupati delle conseguenze che tutto ciò avrebbe avuto sull'interscambio commerciale. Il resto è storia recente. Gli stati liberal-democratici ansimano per le loro debolezze. La globalizzazione li ha visti se non sconfitti, emarginati. Eppure, dalla loro vitalità dipende anche la salute delle democrazie rappresentative. Non basta più uno Stato che si limiti a regolare, indirizzare, promuovere, creare le condizioni per un'economia di mercato efficiente. I cicli tecnologici, la demografia, le grandi transizioni richiedono un approccio diverso e forse la necessità di intervenire là dove il mercato fallisce o semplicemente non esiste. Ne aveva parlato Giuliano Amato nel suo «Bentornato Stato, ma» (Il Mulino). Tutto sta in quell'avversativo. «Non possiamo arrenderci — avverte l'autore — ai tecno-tentacoli del Nuovo Leviatano». La metafora Cingolani riprende, infine, la famosa metafora di Pasolini sul Palazzo del potere per chiedersi che ne sia del ritorno dello Stato in economia in Italia. L'analisi è giustamente preoccupata. Non solo per la degenerazione del golden power che irrompe nella gestione delle imprese (vedi caso UniCredit) anche quando non vi sono ragioni di sicurezza nazionale. Ma anche per quello che accade, in quell'ipotetico Palazzo, nel quale cresce il potere di intermediazione, e dunque clientelare, della politica. Nell'accondiscendenza di una classe dirigente privata, finanziaria e imprenditoriale, che non ha avuto nulla da dire sul fatto che un governo, ovvero lo Stato, partecipasse a una scalata bancaria come quella di Monte dei Paschi su Mediobanca. Anzi, l'ha persino applaudita, correndo in soccorso ai nuovi vincitori che appaiono tutt'altro che transitori.|2025-11-25|https://www.corriere.it/economia/opinioni/25_novembre_25/tra-giganti-scalate-e-golden-power-l-avanzata-dello-stato-nel-mercato-f35e9b89-277a-49dc-9593-bd300df4cxlk.shtml
di Cesare Giuzzi L'assalto vecchio stile avviene poco dopo le 13 alla Bcc Caravaggio Cremasco di viale Monte Nero. dipendenti e clienti chiusi in un ripostiglio, poi l'attesa dell'apertura della cassa automatica del bancomat In due, addosso mascherina e scaldacollo. Nelle mani un taglierino. E l'assalto alla banca, vecchio stile: dipendenti e clienti chiusi in un ripostiglio, poi l'attesa dell'apertura della cassa automatica del bancomat. Infine la fuga con il bottino. Quarantamila euro in contanti portati via. Tutto in mezz'ora. L'assalto avviene poco dopo le 13 alla Bcc Caravaggio Cremasco di viale Monte Nero. Intorno il traffico, il via vai di lavoratori in pausa pranzo e fattorini. Nessuno però si accorge di nulla. Saranno gli «ostaggi» solo a colpo terminato a dare l'allarme e il via all'arrivo di volanti e autocivetta della polizia. Le indagini partono da una forte analogia tra la rapina di ieri e altri due colpi, avvenuti il 4 e l'8 novembre in due uffici postali della zona: uno sempre in viale Monte Nero e l'altro in via Marcona. Anche in questo caso a colpire sono stati in due con taglierini in pugno e mascherine e scaldacollo a nascondere il viso dei rapinatori. Ieri il primo ad entrare in banca è stato il rapinatore con la mascherina sul volto. È passato dalla porta a bussola e si è accodato ad alcuni clienti. Pochi istanti dopo è comparso il complice con lo scaldacollo alzato fino agli occhi. Le urla e i taglierini in pugno. Poi i rapinatori hanno ordinato ai due dipendenti e ai tre clienti di non cercare di fuggire o dare l'allarme e li hanno rinchiusi in uno sgabuzzino. I due hanno preso i soldi dalle casse dietro al bancone ma il loro obiettivo era un'latro: la cassa automatica del bancomat. Il sistema però era difeso da una cassaforte temporizzata. Un dettaglio che evidentemente i due rapinatori conoscevano così come sapevano che da lì a una manciata di minuti il sistema si sarebbe sbloccato. Con grande freddezza hanno aspettato per quasi mezz'ora che la serratura si aprisse. Un attesa rischiosa ma che ha fruttato oltre 40 mila euro in contanti. Un colpo da professionisti della rapina, come confermano i filmati delle telecamere di sorveglianza. Le indagini sono affidate agli esperti dell'Antirapine della squadra Mobile. I testimoni del colpo — tutti sotto choc ma nessuno è rimasto ferito — hanno raccontato che i due rapinatori, probabilmente non giovanissimi, parlavano italiano. Esattamente come nei due assalti precedenti.|2025-11-25|https://milano.corriere.it/notizie/cronaca/25_novembre_20/milano-la-rapina-vintage-in-viale-monte-nero-gli-addetti-chiusi-nel-ripostiglio-e-la-cassa-svuotata-dai-contanti-colpo-da-40-1afbb610-5494-42b9-a992-d360c7d22xlk.shtml
di Giovanna Maria Fagnani La violazione del sistema è stata attuata con un programma malware: la società sta correndo ai ripari. «Possibile qualche variazione ai menù previsti e alle diete speciali» Sito web non raggiungibile e sistemi di gestione momentaneamente inutilizzabili. Un attacco hacker avviato da ignoti martedì 24 novembre ha mandato in tilt il sistema informatico di Milano Ristorazione. È la stessa partecipata a darne notizia dai social ai suoi utenti. La violazione del sistema, attuata con un programma malware, è stata scoperta a seguito del non funzionamento di uno dei canali più utilizzati da Milano Ristorazione, ovvero i «ticket», le segnalazioni aperte dalle scuole o dai genitori a seguito di varie necessità. È in corso anche un'indagine interna. «La Società ha immediatamente avviato tutte le verifiche e le azioni necessarie per circoscrivere l'evento e per salvaguardare il funzionamento delle proprie infrastrutture informatiche al fine di garantire tutte le attività. Sono inoltre in corso accertamenti sugli eventuali impatti relativi ai dati trattati, anche ai fini degli obblighi di notifica alle autorità competenti» precisa una nota di Milano Ristorazione che assicura gli utenti: la continuità del servizio non è in discussione e i pasti (75 mila al giorno) saranno erogati regolarmente in tutti gli oltre 400 refettori serviti (dai nidi alle medie, oltre ad altre strutture, come centri diurni per disabili). Si prevede tuttavia, «qualche probabile variazione ai menù previsti e alle diete speciali». Se le scuole possono contattareMilano Ristorazione attraverso un numero di ermergenza, l'attacco malware sta creando difficoltà nella gestione della logistica e delle riserve di cibo. Il menù, le diete speciali attribuite a particolari utenti, sono tutte azioni automatizzate e gestite dai sistemi informatici. Da qui alcune riorganizzazioni che saranno necessarie.|2025-11-25|https://milano.corriere.it/notizie/cronaca/25_novembre_25/milano-ristorazione-sotto-attacco-dagli-hacker-bloccati-i-ticket-sul-sito-web-ma-il-servizio-continua-regolarmente-a40b1536-a0fb-4513-822f-7b1c1d135xlk.shtml
Surplace. In attesa dell'effetto del voto delle regionali, secondo gli ultimi dati pubblicati da Swg per il TgLa7 del 24 novembre, le intenzioni di voto degli italiani mostrano una sostanziale stabilità rispetto alla settimana precedente, con lievi variazioni percentuali tra i principali partiti. Il centrodestra resta saldamente in testa grazie alla tenuta di Fratelli d'Italia, stimato al 31,6% (+0,2), mentre Lega e Forza Italia mostrano un leggero calo, rispettivamente a 7,7% (-0,1) e 7,9% (-0,1). Anche Noi Moderati su livelli simili della settimana scorsa, al 1,2%. Lieve crescita per il centrosinistra: il Partito Democratico sale al 22,3% (+0,3), mentre Movimento 5 Stelle scende al 12,5% (-0,3). Tra le formazioni minori, Verdi e Sinistra registrano un piccolo aumento, al 7,0% (+0,1). Sostanzialmente stabili i partiti centristi e minori come Azione e Italia Viva, rispettivamente al 3,3% (+0,1) e 2,5% (=), così come +Europa (1,4%, -0,1) e le altre liste (2,6%). Infine, rimane alta la quota di italiani che non si esprime, stabile al 30%, segno della persistente indecisione tra gli elettori.|2025-11-25|https://www.repubblica.it/politica/2025/11/25/news/sondaggi_politici_crescono_fdi_pd_e_avs-425004178/
di Elisabetta Andreis Le difficoltà del carcere minorile e del penitenziario: sovraffollamento e carenza di personale. Luigi Pagano: «Se proprio le carceri devono continuare ad esistere, devono rispettare loro per prime le norme» A Milano convivono due carceri opposti. Uno respira, l'altro soffoca. Bollate, con i corridoi aperti e i laboratori vivi, sembra la prova che la Costituzione può funzionare. San Vittore e il Beccaria, invece, raccontano l'altra metà della città: muri che si sbriciolano, tensioni che si stratificano, celle che diventano angoli angusti dove la creatività non ha spazio e, nonostante gli sforzi, manca l'aria. È lo strappo che attraversa Milano e mostra l'Italia com'è, ci dice Luigi Pagano, oggi Garante per i detenuti, nel suo nuovo libro La rivoluzione normale: «Se proprio le carceri devono continuare ad esistere, devono rispettare loro per prime le norme. Al momento i fuorilegge siamo noi». A San Vittore il tempo non scorre: ristagna. Nove-dieci metri quadri per tre, a volte quattro persone. Il bagno interno, ricavato tagliando ulteriore spazio. Dodici ore di rumore, diciotto di aria viziata. Quando una psicologa viene abusata nella stanza dei colloqui da un detenuto recidivo, si capisce che non è un episodio: è la fotografia di una struttura che non regge più il proprio peso, con personale dimezzato e sorveglianza che si sfalda nei corridoi saturi dell'istituto più antico della città. Al Beccaria la trama cambia ritmo ma non senso. Gli sforzi per creare attivitá e rinsaldare l'organico ci sono ma «i ragazzi appiccano fuoco ai materassi, lanciano piastrelle dalle finestre , fanno autolesionismo, assumono farmaci, urlano assiste! come se il vuoto e la rabbia potessero placarsi con una sigaretta. Le rivolte scandiscono il tempo. La struttura è un cantiere continuo, il personale rinnovato solo in parte dopo l'inchiesta che ha travolto agenti e dirigenti - e il direttore a tempo pieno ancora non c'é, dopo decenni. «I minori si affacciano alle grate come al bordo di un ring, tra colonne di fumo e reparti che si svuotano per poi affollarsi di nuovo». Nessuna evasione, nessuna soluzione. Eppure, dieci chilometri più a nord, Bollate mostra che un'altra strada è possibile. Le celle si aprono al mattino e si chiudono alla sera. Gli spazi comuni esistono davvero. C'è chi studia, chi lavora nelle cucine, chi ripara biciclette. I numeri parlano: meno recidiva, meno violenza, meno vite schiacciate nel ciclo infinito di ingressi e uscite. «Non è un miracolo: è organizzazione, programmazione, normalità applicata». La domanda, allora, resta sospesa: ma perché Milano, che ospita la prova vivente di ciò che funziona, non estende lo stesso metodo dove serve? Pagano indica una direzione netta: servono case territoriali di reinserimento nei quartieri per chi sconta pene brevi; sorveglianza dinamica reale, con almeno otto ore fuori cella e attività vere; riconversione dei reparti, non nuove costruzioni; coinvolgimento degli enti locali, lavoro e formazione radicati nel territorio. Applicate ai due istituti milanesi, le soluzioni diventano chirurgiche: a San Vittore servono spazi comuni autentici, non corridoi; sei-otto ore fuori cella, non quattro; una rete che accolga i detenuti brevi nei quartieri, non in trasferimenti a centinaia di chilometri. Al Beccaria servono educatori esperti, autorevoli e stabili, reparti ad hoc per i più fragili, percorsi continui di formazione anche all'esterno, non solo emergenziali. Intanto, fuori dalle carceri, la città mostra lo stesso strappo. L'accoltellamento del giovane bocconiano – che resterà invalido – è un'altra ferita nel tessuto urbano. Tre minorenni incensurati, studenti, che sfoderano i coltelli con una leggerezza glaciale; le frasi intercettate ( tanto non ci beccano , gliene diamo un'altra ) hanno il suono di un vuoto educativo che non riguarda solo loro. È la prova che la responsabilità è collettiva: se il sistema rieducativo non intercetta, non corregge, non frena, la città continua a generare ciò che poi giudica . Servono condizioni nuove per potersi appellare davvero alle leggi. Ma i numeri dicono anche altro. Milano è tra le province con il numero più alto di suicidi e atti violenti in cella nel 2025. Un macigno che pesa su un sistema già incrinato. Anche di questo si parlerà venerdì alla presentazione del libro dell'ex direttore della casa circondariale e ora Garante, alle 17.30 in via Pattari, per le Edizioni San Paolo, con anche Daria Bignardi e don Claudio Burgio. San Vittore e il Beccaria viaggiano costantemente fuori scala, ma Bollate non è un faro: è un promemoria. Milano sarà intera soltanto quando il suo carcere migliore smetterà di essere un'eccezione. «Di nuove mura non ce ne facciamo niente: bastano le regole applicate, il personale formato e luoghi dove si impara a vivere, e non solo si prova a sopravvivere».|2025-11-25|https://milano.corriere.it/notizie/cronaca/25_novembre_20/milano-nelle-celle-del-beccaria-e-di-san-vittore-in-tre-in-nove-metri-quadri-il-garante-dei-detenuti-al-momento-i-fuorilegge-0a620120-e298-449e-90d3-c0ee35e19xlk.shtml
di Elisabetta Andreis Il racconto di una 42enne con tre figli che dopo anni di maltrattamenti ha trovato la forza di denunciare. Ora l'uomo ha il divieto di avvicinamento e ci sarà anche un processo penale La prima cosa che perdi non è la libertà. È la misura di te stessa. Elisa questo lo capisce tardi, quando una voce - che non è la sua- inizia a parlarle dentro: sei tu che sbagli, sei tu che provochi, sei tu che non sei abbastanza. La violenza comincia così. Il resto viene dopo. Quando lo ritrova, anni dopo l'infanzia condivisa, lui sembra un appoggio. Si sposano, tre figli, una casa da costruire. Da fuori funziona tutto. Lui è uno che lavora molto, che parla poco, che va in chiesa. Di quelli che gli altri definiscono «un brav'uomo». Da dentro è un'altra storia, ma ci vuole tempo per notarlo. La prima crepa è minuscola: una critica sul modo in cui taglia le verdure. La seconda è un commento sul tono che usa al telefono. La terza è un «non hai capito niente». Detto piano, quasi dolce. Una correzione, più che un attacco. È così che entra la colpa: non come un macigno, ma come polvere. Ogni giorno un granello, finché non respiri più. Elisa è laureata, ma accetta un lavoro meno qualificato. «Meglio così», dice lui. E lei ci crede. È bravissima a nascondere con tutti. «All'inizio mi sentivo un mazzo di fiori dentro una bella macchina guidata da lui. Ma per restare lì dentro dovevo strapparmi tutti i petali. E quando sono diventata solo un mucchio di gambi, dovevo stare dentro immobile. Nessuno se ne accorgeva?». Una volta compra una camicia rossa da sola, senza chiedere. La mattina la trova nell'armadio, tagliata con le forbici. Nessuna scenata. Nessuna parola. Il messaggio è chiaro: non decidere. A mezzogiorno, in pausa pranzo, invece che mangiare la donna fa la spesa e lo chiama per sapere cosa comprare. Non è una richiesta imposta. È lei che lo fa, perché ormai pensa che sia dovere suo. Per evitare l'errore. Per non «sbagliare ancora». Lui non glielo dice esplicitamente, ma glielo fa capire: senza di me tu non sei nulla, non puoi fare nulla. Tu non scegli, tu non sai, tu rischi di rovinare tutto. Un addestramento lento. Talmente lento che sembra naturale. A quel punto restare sembra quasi meno spaventoso che andare via: quel male lo conosci, impari a gestirlo. Devi solo non fare, non essere. Quando reagisce - una volta - rispondendo alla suocera, arriva la botta vera. Schiaffi, pugni, colpi veloci. Lei finisce contro il mobile. La madre di lui interviene. Tutti tacciono. Ed è in quel silenzio che scatta la trappola mentale: se nessuno dice niente, sarà davvero colpa tua. «Ormai non chiedevo neanche più di uscire con qualche amica. Mi aveva inculcato che fosse sbagliato desiderarlo. In diciotto anni, sono uscita due volte a prendere un aperitivo». La sottomissione è sottile: «Hai sbagliato tono», «mi hai provocato», come paravento per aver scatenato l'inferno. Poi le scuse. Scuse calibrate: «Non voglio altro che te. Cambierò». E Elisa, dentro, perde pezzi. È come una prigione, «ma in prigione almeno sei protetto». Una sera in autostrada, dopo che la moglie propone una gita sul lago, lui accelera: 120, poi 140. I figli dormono dietro. «Apri la portiera e buttati giù», le dice. Senza urlare. Senza cambiare tono. Come fosse un'opzione possibile. Un'altra volta sono in campagna. Lunedì mattina lei deve rientrare a Milano. Si sveglia e le chiavi dell'auto non ci sono più. Le ha prese lui. Non gliele ridà. Elisa scappa e cammina fino al bus. I suoi piedi, una piccola resistenza. Alla punizione imposta. Quando reagisce davvero - nel 2019 - vuole separarsi. Ha già subito violenza. Ma un prete, nella chiesa dove va con lui che sembra brav'uomo, le dice che la famiglia «non si lascia». E la colpa torna su di lei. Non hai avuto pazienza? Non hai resistito abbastanza? I figli crescono dentro questo silenzio. La maggiore, che al liceo scientifico va benissimo quasi per reazione, registra i litigi col tablet. Capisce molto prima della madre che la voce di Elisa si è spenta in un angolo. Che qualcuno deve conservarla altrove. Il libro Le donne che amano troppo della Norwood le apre una crepa. Il film C'è ancora domani di Paola Cortellesi la attraversa come un varco di lacrime. Le crepe, a volte, sono salvifiche: fanno passare emozioni spaventose, ma pur sempre vive. Poi arriva l'estate 2024. La donna decide di andare al paese da sua madre. Una decisione sua. Lui non accetta. Una sera beve e la deride davanti agli amici. A casa succede ciò che lei non riesce più a rimuovere. In quegli episodi «lui cambia faccia. Gli occhi diventano fuoco, la voce veleno. Urla, sputa, minaccia di cavarle le orbite». I figli guardano. È la nonna che lo caccia fuori. Il sogno di una casa nascosta da prendere un giorno - un pensiero minimo, privato - viene spazzato via. Lui le porta via soldi, bancomat, ogni riserva. Riduce perfino l'immaginazione. La notte della denuncia è la più dura. «Anche se c'erano i carabinieri, era difficilissimo. Paura, vergogna, confusione». Li portano via subito, lei e i tre figli, con il codice 403. Restano giorni in ospedale. Poi la giudice del tribunale per i minorenni decide - in tempi quasi irreali- che possono tornare nella loro casa. Lui ha il divieto di avvicinamento. Ci sarà anche un processo penale. Hai paura che rompa il divieto? «No. Tiene troppo alla sua immagine. Alla reputazione. È l'unica cosa che non toccherebbe mai». Oggi Elisa parla piano, ma parla. Raccontare la sua storia è un modo per liberarsi, anche se nascosta. Per affermare che c'è. Che c'è sempre stata. «Perdi te stessa. Non capisci più chi sei. Misuri tutto quello che fai, tutto quello che dici. È stanco , sono le parole che usi credendo di proteggerli per giustificare l'ingiustificabile». Era difficile confidarsi, «quando stai male gli altri ti paiono disattenti, analfabeti emozionali. La paura di perdere qualunque contatto ti tiene paradossalmente lontana dagli altri». Quando i figli raccontano, nelle udienze protette, in qualche modo si liberano. Li aveva sempre tenuti fuori ma scopre che svuotarsi, a loro non fa male. Anzi. E a lei? È una donna di 42 anni che dovrà affrontare un processo, si occupa dei tre figli, lavora. Ha chiesto all'associazione «Ali per le donne» di finanziarle un corso di formazione per aprire un'attività. Prova a ricostruirsi un pensiero e una voce, dopo anni in cui quella voce non era più sua. È tenace e intelligente. Piange: «La violenza non è un colpo. È quando qualcuno riesce a convincerti che quel colpo te lo sei meritato».|2025-11-25|https://milano.corriere.it/notizie/cronaca/25_novembre_25/violenza-sulle-donne-la-storia-di-elisa-la-prima-critica-per-come-tagliavo-le-verdure-poi-la-camicia-nuova-fatta-a-pezzi-nell-70136235-66d6-451a-b92e-590d80fa3xlk.shtml
di Andrea Arzilli e Maria Egizia Fiaschetti Secondo uno studio della Fondazione Caracciolo e del Centro studi della Federazione Aci nella Capitale circolano 30,6 auto bianche ogni 10mila abitanti contro le 87 della capitale spagnola e le 79 della Ville Lumière Roma, lunghe attese per un taxi: a Parigi e Madrid il triplo dei mezzi in servizio / Lunga fila in attesa di un taxi alla stazione Termini, in via Marsala (Giuliano Benvegnù) L'offerta del servizio di taxi in città, che conta quasi 3 milioni di abitanti, è ancora sottodimensionata, malgrado la messa a bando dimille nuove licenze (ma al momento nel circolano 830). È quanto emerge da uno studio sul trasporto pubblico non di linea della Fondazione Caracciolo e del Centro studi della Federazione Aci, secondo il quale a Roma circolano 8.436 auto bianche, 30,6 ogni 10mila abitanti, contro le 87 di Madrid, le 79 di Parigi e le 63 di Barcellona. Lo scarto è significativo anche se si considera un altro parametro, la densità: nella Capitale è di 6,6 taxi per chilometro quadrato mentre a Milano è di 26,7 e a Parigi di 169,6. Polarizzato il giudizio complessivo Sebbene il servizio sia reputato affidabile per la cortesia dei conducenti (su 1.567 soci Aci il 44,5% ne apprezza il savoir faire), la conoscenza dei percorsi (45%) e la pulizia dei veicoli (36%), le critiche riguardano in gran parte la disponibilità delle auto e i tempi di attesa: il 58,4% dei residenti e l'85% dei non residenti li considerano insufficienti e oltre il 47% dei romani e il 63,6% dei turisti dichiarano di aver aspettato più del previsto. Il 32% dei romani e il 57% dei non residenti segnalano difficoltà nei pagamenti elettronici evidenziando disomogeneità nell'accettazione delle carte di credito. Quanto al rifiuto delle corse brevi, pur non essendo il problema principale, è indicato dal 16,5% dei residenti e dal 21,1% dei non residenti come un comportamento che lede la percezione di equità e accessibilità del servizio. Per quanto riguarda il giudizio complessivo, si mostra polarizzato: il 30,5% assegna il punteggio massimo (5/5), mentre il 29,5% esprime valutazioni basse (1-2/5). Tra i non residenti, invece, prevale una percezione più critica: oltre la metà (54%) boccia l'esperienza. Traffico, poche preferenziali, trasporto pubblico inadeguato La disparità numerica pro capite — i taxi per abitante su strada a Roma sono oltre la metà di quelli parigini — è la somma di molteplici fattori, che non si risolverebbero neppure con l'immissione sul mercato di altre concessioni. Secondo il dipartimento Mobilità, grazie all'ampliamento dell'offerta la domanda inevasa è stata abbattuta del 57% e i tempi di attesa media si sono ridotti del 30%. E però, permangono ancora criticità a causa degli elevati volumi di traffico e dei cantieri disseminati in tutti i quadranti della città che impattano sulla velocità chilometrica e, a cascata, sui tempi di risposta. A incidere è anche il trasporto pubblico: nell'ultimo rapporto Acos (Agenzia per il controllo e la qualità dei servizi pubblici locali del Comune) i romani lo hanno valutato sufficiente, ma lo standard non è ancora paragonabile a quello di altre capitali europee in particolare per la capillarità delle infrastrutture su ferro (nel frattempo, sui social gli utenti lamentano ritardi frequenti sulla tabella di marcia e corse fantasma anche per i mezzi di superficie). Il nodo del Gps a bordo e gli Ncc A complicare la situazione è anche la difficoltà a inserire i taxi, servizio pubblico non di linea, nel pacchetto complessivo dell'offerta trasportistica. È una battaglia che si trascina da tempo quella tra il Campidoglio, che vorrebbe fossero installati Gps a bordo delle auto bianche per monitorarne i percorsi e le prestazioni, e la riluttanza della categoria che ha sempre fatto muro. Resta poi il nodo delle auto a noleggio con conducente, molte gestite dalle multinazionali attraverso app e piattaforme web che, in base alla normativa, a fine servizio dovrebbero tornare nella rimessa se provengono da un altro Comune. Nella realtà, però, la regola viene spesso violata: molti Ncc sostano fuori dagli hotel o nei principali punti di prelievo dei turisti, mentre dovrebbero effettuare il servizio soltanto su prenotazione.|2025-11-25|https://roma.corriere.it/notizie/cronaca/25_novembre_24/taxi-a-roma-lunghe-attese-per-un-auto-bianca-a-parigi-e-madrid-il-triplo-dei-mezzi-in-servizio-70bc2fe8-555c-450d-b839-9224bf7d9xlk.shtml
Due uomini morti e una ragazza in gravi condizioni: è il bilancio del tragico incidente stradale avvenuto poco dopo le 17 di oggi in via Rivarossa a Rivarolo Canavese. Secondo le prime ricostruzioni, si è trattato di uno schianto autonomo: il conducente della Ford Focus, su cui le tre persone viaggiavano in direzione della frazione Argentera, ha perso il controllo ed è andato a sbattere contro il muretto in cemento della roggia che costeggia la carreggiata. Altri automobilisti hanno dato l'allarme e nel giro di pochi minuti sono arrivati i vigili del fuoco di Ivrea, Rivarolo e Bosconero, oltre all'elicottero Drago, l'elisoccorso del 118 e le ambulanze di Azienda Zero. La strada è stata subito chiusa al traffico per consentire di soccorrere i feriti ma il guidatore e un passeggero sono morti sul colpo. I pompieri hanno estratto dalle lamiere l'altra passeggera, stabilizzata dai soccorritori del 118 e trasportata in codice rosso all'ospedale di Ciriè. In via Rivarossa sono arrivati anche i carabinieri di Rivarolo, che ora indagano per chiarire la dinamica dell'incidente.|2025-11-25|https://torino.repubblica.it/cronaca/2025/11/25/news/incidente_rivarolo_canavese_vittime-425004210/
di Enea Conti L'approfondimento del programma Le Iene: l'imprenditore statunitense in Riviera il 23 novembre del 2001 Jeffrey Epstein a Rimini per poche ore il 23 novembre del 2001. A fare che cosa, non si è mai saputo se non che è accaduto durante giornate di viaggio concitate, tra Parigi, Londra, Milano e la Romagna decisamente meno cosmopolita. Un viaggio misterioso, quello dell'imprenditore statunitense, arrestato e condannato per abusi sessuali e traffico internazionale di minori (e morto suicida in carcere nel 2019), documentato dai piani dai registri di volo del suo Boeing 707, il Lolita Express , con cui viaggiava da un continente all'altro e che di frequente a bordo trasportava anche le vittime adescate, spesso dalla compagna Ghislaine Maxwell (attualmente in carcere per quei reati). A fare venire a galla le circostanze è la trasmissione Le Iene che ha anticipato i contenuti della puntata in onda martedì 25 novembre: il servizio è stato realizzato da Riccardo Spagnoli, la Iena inviata è Wad. I registri di volo Il programma accende i riflettori sui legami tra il magnate e l'Italia. Al centro ci sono proprio i registri di volo del Boeing 707. Nella tabella che riporta la data del 23 novembre compaiono le sigle Iaco degli aeroporti. Viene riportata una partenza da Parigi (Lfbp) con arrivo a Milano (Liml). I passeggeri erano Epstein, Ghislaine Maxwelle e Sarah Kellen. Lo stesso giorno, sempre il 23 novembre, il Lolita Express è ripartito da Milano con a bordo Jeffrey Epstein e un personaggio apparentemente sconosciuto: Edwardo , il cui cognome non viene specificato. La destinazione era Rimini, dove i due sarebbero rimasti presumibilmente poche ore. Perché sempre il 23 novembre è segnata la ripartenza dei due passeggeri, Epstein ed Edwardo, per Milano. La ripartenza del Boeing dal capoluogo lombardo è segnata al 24 novembre. Gli altri viaggi in Italia Il programma Mediaset ha trovato tracce di altri viaggi dell'imprenditore statunitense in Italia. Il 20 maggio i piani di volo del Lolita Express certificano che il Boeing ha viaggiato da Roma a Madrid: con Jeffrey Epstein oltre alla solita Maxwell c'era Jean Luc Brunel (un noto fotografo di modelli francese, che fu sospettato di essere uno dei procacciatori di modelle minorenni per il magnate statunitense). Su quell'areo avrebbero viaggiato anche persone di sesso femminile le cui generalità non sono state riportate. Come è emerso, Epstein era solito fare durante i viaggi in cui a bordo del Lolita Express viaggiavano ragazze minorenni.|2025-11-25|https://corrieredibologna.corriere.it/notizie/cronaca/25_novembre_25/jeffrey-epstein-e-il-breve-e-misterioso-viaggio-a-rimini-con-il-lolita-express-e696bb8c-472e-48fc-b2f8-0b4f9057exlk.shtml
Ci davano per morti, ma noi morti non siamo . Così Mario Turco, vicepresidente del Movimento cinque stelle, all'indomani dell'elezione a presidente della Regione Puglia di Antonio Decaro. Il movimento, nella coalizione a sostegno del neogovernatore, festeggia con quattro consiglieri eletti (alle regionali di cinque anni fa erano cinque gli eletti), tre donne su quattro di cui due già presenti nella scorsa legislatura: Rosa Barone, ex assessora al Welfare (eletta nella circoscrizione di Foggia con 4.417 voti) e Cristian Casili (eletto nella circoscrizione di Lecce con 7.798 voti). Le due new entry nella giunta regionale sono Maria La Ghezza (eletta a Bari con 4.993) e Annagrazia Angolano (a Taranto con 3.823 taranto). Tra i grandi esclusi c'è invece Aldo Patruno, settimo il lista nella circoscrizione di Bari, che si è fermato a 1.779 preferenze. Patruno si era dimesso da capo del dipartimento Cultura e turismo della Regione Puglia poco più di un mese fa, dopo l'ufficializzazione della candidatura. Nessun consigliere eletto, invece, nella Bat e a Brindisi. Nella scorsa consiliatura i pentastellati si erano presentati da soli e avevano eletto quattro consiglieri più la candidata presidente Antonella Laricchia che ha poi lasciato il movimento passando all'opposizione. Nonostante la soddisfazione, parlano i numeri: nella Puglia di Giuseppe Conte, la Lega ha di fatto superato il movimento dell'ex premier che ha ottenuto il 7,22 per cento delle preferenzecontro l'8,04% della Lega con uno scarto di circa 10mila voti. Ma sul punto Leonardo Donno, coordinatore regionale del movimento è chiaro: Preferisco prendere qualche voto in meno – ha detto – piuttosto che fare come il sindaco di Nardò, Pippi Mellone che fa, possiamo dire, anche voto di scambio chiedendo ai propri assessori di portare voti promettendo gli assessorati. A noi quella politica non piace e lotteremo fino all'ultimo momento affinché i cittadini capiscano che quella non è la politica che fa i loro interessi. Quella politica del clientelismo non ci interessa. Noi siamo per una politica buona . Mario Turco si è detto poi soddisfatto per la doppia vittoria, oltre che in Puglia anche in Campania, dove è stato eletto presidente Roberto Fico, ex presidente della Camera dei deputati indicato proprio dal movimento. Però in movimento cinque stelle non può accontentarsi – ha aggiunto – Siamo già al lavoro per rispondere alle esigenze del partito del non voto, diventata oggi un'emergenza sociale su cui tutte le forze politiche devono interrogarsi . Oggi infatti c'è stata una call con il presidente Conte a seguito della quale verrà avviata la seconda edizione della piattaforma di Nova, una nuova piattaforma di interlocuzione con gli iscritti e con tutti i cittadini delusi dalla politica . Non solo. Saremo determinati per portare avanti i temi e le lotte dei cittadini ha concluso Donno. Se si punta a un assessorato in particolare ha risposto: Noi puntiamo a fare bene, il resto lo definiremo insieme al presidente .|2025-11-25|https://bari.repubblica.it/cronaca/2025/11/25/news/elezioni_puglia_donno_m5s_meglio_prendere_voti_in_meno_della_lega_che_fare_come_pippi_mellone-425004231/
- 23 novembre 327° giorno di carcere- Sos aiuto. Siamo giunti al 23 novembre e i termosifoni sono completamente spenti, mentre nevica in tutta Italia e le temperature scendono anche a Roma. Radio carcere ci dice che le caldaie sono rotte e che anche gli agenti della Penitenziaria sono nelle nostre stesse condizioni: non solo qui al braccio ma anche nella loro caserma, attigua a Rebibbia, i termosifoni sono spenti e l'acqua calda dopo le otto di sera non arriva neanche nelle docce, per quelli che smontano dagli ultimi turni di guardia . È l'ultima denuncia dell'ex sindaco di Roma dal carcere di Rebibbia, dove è rinchiuso per scontare una pena per traffico d'influenza. Detenuto dal 31 dicembre 2024 per non aver rispettato gli obblighi imposti dai giudici di sorveglianza dopo la condanna definitiva per influenze illecite, lascia alle lettere, poi postate sui social, la sua esperienza e le sue denunce. Lancia stoccate al ministro della Giustizia Carlo Nordio, che chiama il maresciallo : A guardarli questi ragazzi sembrano i soldati di Napoleone in Russia, tutti imbacuccati nelle loro divise, con il pigiama sotto la mimetica e le facce stanche e congestionate. E invece sono solo le truppe del Maresciallo Nordio, quello che questa estate aveva giurato spezzeremo le reni al sovraffollamento, senza scarcerare nessuno! . Siamo anche noi colpiti dall'inverno e, vestiti spesso in modo improbabile per combattere il freddo, sembriamo più dei clochard nei rifugi della Caritas in pieno inverno... . E una nota positiva: In compenso i magistrati di sorveglianza stanno dando qualche segnale di risveglio. Grazie al Garante Regionale dei diritti dei detenuti, prof. Anastasia, che ha presentato al Tribunale la sua relazione in merito alle dimensioni delle celle multiple di Rebibbia, oggi sono stati accolti dei reclami ai sensi dell'art. 35 ter dell'Ordinamento penitenziario, quello che sanziona le condizioni di vita inumane e degradanti delle persone detenute . Ex sindaco di Roma Alemanno arrestato: false giustificazioni per evitare i servizi sociali di Andrea Ossino 01 Gennaio 2025 E conclude con la storia di un suo compagno di carcere: Un'altra grande vittoria è stata la concessione di un permesso di necessità ad Antonio G. per andare a conoscere Leandro, il suo figlioletto appena nato (Antonio è stato arrestato solo 5 mesi fa…). Nella richiesta di permesso si era evidenziato che l'evento in questione è irripetibile ed eccezionale. Il magistrato ha scritto che la nascita di un figlio poteva rientrare nella casistica di evento familiare di particolare gravità che legittima la concessione di un permesso… È la prima volta che ciò accade. Così, con un permesso di due ore, Antonio ha potuto vedere suo figlio. Una bella cosa, prima di morire di freddo a Rebibbia…|2025-11-25|https://roma.repubblica.it/cronaca/2025/11/25/news/gianni_alemanno_carcere_rebibbia_lettera_freddo-425004347/
«Vai presidente». «Adesso si può dire, è presidente». È il coro che accompagna l'ingresso di Roberto Fico. Lui si scioglie in un sorriso, fa il segno di vittoria con le due dita nella Fabbrica dell'innovazione di San Giovanni a Teduccio. Ha appena preso un caffè con Giuseppe Conte, il leader 5 stelle, che si è precipitato a Napoli al primo exit poll: «Non ha vinto chi ha saltellato e ora è caduto rovinosamente», attacca l'ex premier riferendosi al balletto sul palco del Palapartenope di Meloni e alleati al grido chi non salta comunista è . Arriva anche Elly Schlein, la segretaria del Pd, che si sbilancia puntando alle Politiche del 2027: «Il riscatto parte dal Sud e ci porterà a vincere insieme - è convinta Schlein - direi che uniti si stravince». Poi la leader dem ringrazia Napoli con un omaggio: «Ci batteremo contro l'autonomia differenziata, ha perso il governo più anti-meridionalista della storia. E mi ha fatto pensare alle parole di un poeta di questa terra: Tanto l'aria s'adda cagna'». Così Pino Daniele entra di diritto nelle foto-opportunity del campo largo. Eccoli sul palco insieme: Conte, Schlein, Angelo Bonelli e Nicola Fratoianni (Avs), il socialista Enzo Maraio. Manca il pezzo moderato di Matteo Renzi, ma si aggiunge lui: Gaetano Manfredi. A chi definisce l'ex rettore artefice di questa vittoria, lui replica: «Mi sembra eccessivo, direi che ho dato un grande contributo». Profilo basso nello stile di Manfredi che aggiunge: «È un grande risultato che parte dall'alleanza per Napoli di quattro anni fa. Ho sempre creduto che fosse necessaria una coalizione larga, che Fico fosse il miglior interprete, per la sua esperienza istituzionale, per la sua capacità di mettere in campo un governo condiviso». Perché si costruisce mattone su mattone. E chi può spiegarlo meglio dell'ingegnere Manfredi, messaggio in bottiglia agli alleati riportandoli dai sogni nazionali alla Campania: «La Regione ha bisogno di partecipazione - scandisce Manfredi - ci aspettiamo un dialogo continuo, profondo, la Regione è di tutti». Sui social aveva già scritto: Con la vittoria di Roberto Fico si apre una nuova stagione politica per il nostro territorio. Gli elettori ci hanno premiato dandoci un'enorme fiducia. La nostra regione ha bisogno di visione, ascolto e capacità di trasformare le esigenze dei singoli territori in azioni concrete con Napoli sempre più protagonista. Occorre un metodo partecipato, dove venga valorizzata la competenza e non la fedeltà . È il giorno in cui inizia l'era Fico e si chiude quella di Vincenzo De Luca, ai ferri corti con il sindaco. Al comitato, De Luca non arriva, invia un messaggio a Fico. Però presidiano i suoi: il vice Fulvio Bonavitacola, il capo segreteria Nello Mastursi, persino il segretario Pd di Salerno Enzo Luciano. Ci pensa Schlein a evocare il presidente uscente: «Roberto saprà governare insieme alle persone e ai territori. Ma devo ringraziare chi ha portato risultati importanti, non partivamo da zero, devo ringraziare De Luca». C'è anche lui dentro questa alleanza: «È stato un lavoro di squadra mettere insieme le differenze - ricorda Schlein - avevo detto che Fico era la più grande promessa di rinnovamento, emozionante che i campani l'abbiano colta». E Conte esalta il suo candidato: «Ha vinto chi ha saputo ascoltare singoli, persone, imprese, in questa Campania che ha tante potenzialità ma anche tante difficoltà. Il centrodestra ci ha sfidato mettendo in campo un uomo di Meloni, di Fratelli d'Italia». E ora da dove si parte per la Campania? Sanità, imprese: l'ex premier ricorda il taglio dei contributi per le imprese meridionali. «Sarà continuità per i buoni progetti, discontinuità per tutto il resto», taglia corto Conte. Che come al solito frena sulle Politiche: «La nostra base ha detto che non vogliamo l'alleanza strutturale. Se ci sono temi e obiettivi, allora sì. Ma è una competizione regionale, sapete che non ne ricavo una lezione nazionale». Invece qualche sassolino dalle scarpe se lo toglie: «Questa destra - attacca Conte - ha infangato Fico e i suoi familiari. Accusare una persona pulita come Fico, cercare di screditare i suoi familiari è stata una pagina brutta della politica con la p minuscola». Dal gozzo di proprietà ormeggiato nel porto di Nisida, per esigenze di sicurezza in quanto ex presidente della Camera, addirittura alle mostre della compagna Yvonne De Rosa. Che partecipa defilata. Ma sul suo profilo whatsapp ha aggiornato lo status: First lady lo trovo sessista . Chiaro? Fuori piove. Non c'è neanche da aspettare, direbbe Pino Daniele: «Tanto l'aria s'adda cagna'».|2025-11-25|https://napoli.repubblica.it/cronaca/2025/11/25/news/festa_con_schlein_e_conte_manfredi_con_roberto_si_apre_una_fase_nuova-425004209/
La delusione è palpabile. Non tanto per la sconfitta che era in preventivo, ma per la distanza dal candidato del centrosinistra, circa 30 punti. Niente remuntada. Edmondo Cirielli incassa la sconfitta ed è pronto a tornare a Roma a fare il viceministro degli Esteri. Alle 17,45 il candidato presidente del centrodestra ammette la sconfitta in una nota: Non ci sono elementi certi per commentare risultati in maniera seria. Mi riservo di farlo più tardi, quando si saranno delineati i dati consolidati dei candidati presidenti e dei partiti. L'unico dato sicuro però è che la coalizione uscente ha vinto le elezioni e che Roberto Fico sarà il nuovo presidente della Regione. Amando la mia terra non posso che augurare di cuore al futuro presidente Fico buon lavoro . Con lui al comitato elettorale alla Riviera di Chiaia ci sono fin dal primo pomeriggio il senatore e commissario cittadino di FdI Sergio Rastrelli e la deputata Marta Schifone che gli sono stati costantemente vicini durante la campagna elettorale. Cirielli si presenta davanti alle telecamere dopo due ore dal comunicato. «Fico? Gli rinnovo gli auguri anche se non mi ha ancora chiamato. In questi casi è il vincitore che chiama lo sconfitto. Ma non avrà ancora avuto tempo». L'amarezza è visibile per un risultato che non può soddisfare il viceministro degli Esteri per cui sono scesi in campo Giorgia Meloni in un comizio con tutti leader del centrodestra, per ben due volte la sorella Arianna, responsabile di FdI, quotidianamente almeno un ministro per spingere il generale dei carabinieri verso la remuntada. L'ex presidente della provincia di Salerno, però, si aggrappa ai voti dei partiti che lo hanno sostenuto e ripete che la sua coalizione ha raddoppiato i voti. E, soprattutto, che il risultato va letto in chiave locale. Il suo futuro afferma: «Lo deciderà la premier Meloni e il Consiglio dei ministri. Certo, mi ero candidato per fare il presidente della Regione, poi è arrivata questa sconfitta inaspettata. Ma io resto un soldato». Difficile che resterà capo dell'opposizione in consiglio regionale della Campania. D'altra parte Cirielli non si è dimesso da viceministro quando ha ufficializzato al candidatura a Palazzo Santa Lucia. «Come analisi politica prendiamo atto della sconfitta ma rispetto alle trascorse regionali abbiamo sostanzialmente raddoppiato il risultato passando dal 18 al 37 per cento. Il dato delle proiezioni - aggiunge - dice che i risultati di tutti i partiti del centrodestra sono migliori rispetto alle ultime elezioni regionali, sostanzialmente Fratelli d'Italia raddoppia, lo stesso fa Forza Italia. La Lega è stabile. Mi sembra che gli altri partiti tradizionali, il Pd e 5 Stelle, siano un po' in calo rispetto sia alle europee che al loro dato delle regionali». Cirielli dice di non aver ancora sentito né Meloni né gli altri leader del centrodestra. E sulla valenza del voto campano lo circoscrive al recinto locale: «Sono elezioni dove l'elemento amministrativo delle coalizioni è elemento prevalente su quello politico. Voto drogato dalle amministrazioni che sostenevano i candidati» afferma il viceministro. E guarda soprattutto al responso di Napoli trascinato dal sindaco Gaetano Manfredi, primo promoter di Fico: «A Napoli abbiamo perso con un grande distacco. Nelle altre province è stato quasi dovunque testa a testa - analizza Cirielli - il Pd ha l'80 per cento dei sindaci. Non c'è stato un voto di opinione per cui noi va caricato di significato politico».|2025-11-25|https://napoli.repubblica.it/cronaca/2025/11/25/news/cirielli_dato_drogato_dal_ruolo_dei_comuni_a_napoli_sotto_del_45-425004195/
ROMA - Alfa Romeo 33 Stradale e nuova Tonale protagoniste del Los Angeles Auto Show 2025. Fino al prossimo 30 novembre si svolge una delle rassegne automobilistiche più famose al mondo, la cui prima edizione risale al 1907. Protagonista della kermesse l'Alfa Romeo 33 Stradale, supercar in grado di offrire elevate performance in pista ma anche comfort e semplicità di utilizzo quotidiano. Realizzata in soli 33 esemplari esclusivi, già tutti venduti, la nuova coupé a due posti secchi rappresenta il ritorno della leggendaria 33 Stradale degli anni Sessanta, da molti reputata tra le auto più belle di sempre e derivata direttamente dalla Tipo 33 mattatrice nel motorsport mondiale. La tappa di Los Angeles arriva dopo una serie di appuntamenti prestigiosi in cui la 33 Stradale è stata protagonista assoluta. Il percorso nordamericano è iniziato ad agosto con la Monterey Car Week, dove il modello ha debuttato partecipando agli eventi più esclusivi, tra cui il famoso Motorlux. Poi è toccato al raffinato evento presso la Hagerty House, a Pebble Beach, l'esposizione The Quail, A Motorsports Gathering a Carmel Valley e al celebre circuito del WeatherTech Raceway Laguna Seca di Monterey. Successivamente, il tour a stelle e strisce ha toccato il Petersen Automotive Museum di Los Angeles, per poi approdare a Macchinissima, una celebrazione della cultura motoristica italiana e fare bella mostra al Motoring Club di Los Angeles. Il viaggio negli Usa è culminato con il 2025 Concours at Wynn Las Vegas, una delle manifestazioni più esclusive dedicate all'eccellenza automotive. Da segnalare che il pubblico del Los Angeles Auto Show può ammirare, per la prima volta nel Paese, anche la nuova Tonale Sport Speciale nella livrea Rosso Brera, equipaggiata con un propulsore specifico per il mercato nordamericano: il due litri turbo benzina da 268 Hp (circa 272 Cv) e 295 lb-ft (circa 401 Nm). (Maurilio Rigo)|2025-11-25|https://www.repubblica.it/motori/2025/11/25/news/le_alfa_romeo_33_stradale_e_nuova_tonale_incantano_il_los_angeles_auto_show-425004064/
di Massimo Tedeschi Il rapporto è stato promosso da Intesa Sanpaolo e curato da Percorsi di Secondo Welfare, Laboratorio dell'Università degli Studi di Milano nato nel 2011. Il nuovo traguardo per una società solidale, meno ingiusta e più equa, si chiama oggi «welfare di iniziativa», e indica un sistema di protezione sociale capace di identificare tempestivamente i bisogni ed elaborare politiche mirate. Per far questo occorre però una radiografia aggiornata del territorio a cui ci si riferisce, occorre una mole di dati vasta e accurata, capace di restituire la mappa dei bisogni e delle risorse, di far intravedere le fragilità che si annunciano e i punti di forza che la società e le istituzioni sono in grado di esprimere. Brescia ora dispone di uno strumento del genere: è il rapporto OsservaBrescia 2025 promosso da Intesa Sanpaolo e curato da Percorsi di Secondo Welfare, Laboratorio dell'Università degli Studi di Milano nato nel 2011. Il report, presentato ieri nella sede di Intesa Sanpaolo per il sociale, in piazza Paolo VI, è frutto del lavoro di un team tutto al femminile: sotto la supervisione scientifica di Franca Maino hanno lavorato le ricercatrici Anastasia Rita Guarna, Chiara Lodi Rizzini e Alice Sofia Fanelli. Le ricercatrici non hanno lavorato in solitudine. Nel corso del 2025 è stato costituito un Tavolo di lavoro permanente in cui sono stati coinvolti 58 attori tra istituzioni locali, enti gestori delle funzioni socio-assistenziali, università, organizzazioni del Terzo Settore, Fondazioni, associazioni del mondo produttivo, sindacati, enti ecclesiastici e altre realtà locali significative del Bresciano. Il lavoro restituisce un quadro aggiornato di oltre cento indicatori sociali, economici, demografici e ambientali con l'obiettivo di favorire decisioni più informate e processi collaborativi di programmazione. Concludendo i lavori di ieri Andrea Forghieri, executive director di Intesa Sanpaolo per il Sociale, ha sottolineato: «Conoscere, condividere, agire sono i tre verbi che riassumono la filosofia di un'iniziativa che guarda al futuro con consapevolezza, radicata in un territorio generoso, capace di esprimere solidarietà e sviluppo inclusivo». Basta sfogliare le 185 pagine del rapporto per trovare numeri e notizie preziosi. Denatalità e invecchiamento della provincia di Brescia sono misurati compiutamente. Ogni 100 bambini fino a 14 anni si contano 184 over 65, mentre il tasso di fecondità è di 1,28 figli per donna. A mitigare invecchiamento e declino demografico contribuisce in modo significativo l'immigrazione. Brescia si conferma tra le province italiane con la maggiore incidenza di popolazione straniera (12%). Negli ultimi vent'anni, poi, la speranza di vita è aumentata: alla nascita ha raggiunto 82,5 anni per gli uomini e 86,6 anni per le donne, mentre a 65 anni si attesta rispettivamente a 20,5 e 23,4 anni. La povertà assume una chiara connotazione urbana. L'accesso alla casa è una delle sfide più critiche: a Brescia città il canone di locazione assorbe il 43,8% del reddito medio; nel capoluogo si registrano 79,6 provvedimenti di sfratto per morosità ogni 100.000 abitanti, a fronte di 31,8 nel resto della provincia. Ci sono anche bresciani che hanno bisogno di un aiuto per non provare la fame. E non sono pochi. Nel 2024 i beneficiari della Dispensa sociale, che distribuisce generi alimentari, in provincia di Brescia sono stati 43.723, corrispondenti a 5.847 nuclei familiari. Nella scolarità il quadro è ancora deficitario. Tra le persone di età compresa tra i 25 e i 39 anni, il 26,7% possiede un titolo di studio superiore al diploma, una quota inferiore sia alla media lombarda (34,6%) sia a quella nazionale (30,0). Quanto agli asili nido, nessun Ambito territoriale sociale ha ancora raggiunto l'obiettivo fissato dall'Unione Europea di garantire 45 posti nei servizi per la prima infanzia ogni 100 bambini entro il 2030. Considerando l'offerta complessiva di tutti i servizi 0-3 anni, la media provinciale si attesta a circa 27 posti ogni 100 bambini, con un valore massimo di 41,9 nell'Ambito di Brescia Città. E la condizione femminile? A Brescia le donne partecipano al mercato del lavoro in misura inferiore rispetto agli uomini: il loro tasso di occupazione è pari al 57,2%, contro il 77% di quello maschile. Sul fronte della violenza di genere, il numero di violenze sessuali denunciate alla polizia è aumentato negli ultimi dieci anni, raggiungendo nel 2023 un valore di 12,1 denunce ogni 100.000 abitanti. La spesa sociale complessiva in provincia? La voce più pesante è dedicata ai disabili (76 milioni di euro in tutti gli Ats della provincia) seguita da famiglie e minori (63 milioni), anziani (35 milioni), poveri e senza dimora (22 milioni), multi-problematicità (16 milioni), immigrati sinti e rom (5 milioni), dipendenze (0,4 milioni). Dati preziosi, che fanno discutere ma soprattutto consentono di provare a governare il futuro.|2025-11-25|https://brescia.corriere.it/notizie/cronaca/25_novembre_25/osservabrescia-2025-il-territorio-si-conferma-solido-ma-serve-un-nuovo-welfare-680c3c3b-750e-4481-945e-0fe798c0dxlk.shtml
di Mara Rodella Presunte molestie alla alunna, durante una gita scolastica. La denuncia partì dalla psicologa della ragazza, sul telefono e sul pc dell'uomo vennero trovate le immagini della sedicenne. Avvocato penalista, ex insegnante di religione in una scuola superiore in città, 42 anni, al termine del processo in abbreviato è stato condannato a 4 anni e quattro mesi (un anno in meno rispetto a quanto chiesto dal pm Alessio Bernardi) per atti sessuali con una sua allieva all'epoca sedicenne — commessa in veste di educatore — oltre che per detenzione di materiale pedopornografico: la contestazione dice di 28mila file trovati nei suoi device. Lo stesso imputato, in aula, aveva respinto ogni addebito, parlando per oltre un'ora, ammettendo sì di essere stato iscritto ad alcune chat di Telegram, ma nelle quali sarebbero transitate migliaia e migliaia di immagini hot, una parte delle quali avrebbe riguardato «a mia insaputa» minorenni: «Ma mai bambini». Dalle foto, secondo la difesa e consulenza tecnica di parte alla mano, nemmeno si capirebbe se i protagonisti sono maggiorenni o meno. Quanto alle presunte molestie alla alunna, durante una gita scolastica, il professore ha sempre negato con fermezza non soltanto di averla indotta a credere che non ci fosse nulla di male o di illecito, ma proprio qualsiasi approccio intimo. «Non ho fatto nulla». Tanto che la difesa ha più volte ricordato che nella stanza, al momento dei fatti, ci fossero altre compagne, che «di nulla si sono accorte». Di tutt'altro avviso la Procura. A innescare l'inchiesta, condotta dalla squadra Mobile tra il 2023 e il 2024, era stata la segnalazione di una psicologa che all'epoca seguiva la ragazzina — parte civile nel processo con i genitori — in un momento di fragilità. Durante la perquisizione, gli agenti sequestrarono telefoni e pc del docente e trovarono i messaggi scambiati con l'alunna e i file multimediali che la ritraevano. «Una sentenza ingiusta», si limitano a commentare i legali del 42enne, gli avvocati Giovanni Frattini e il collega Domenico Servillo. Le motivazioni della sentenza tra novanta giorni.|2025-11-25|https://brescia.corriere.it/notizie/cronaca/25_novembre_25/sesso-con-allieva-minorenne-e-file-pornografici-condanna-a-4-anni-e-4-mesi-per-l-avvocato-bresciano-che-insegnava-religione-87e6ee61-f698-4aac-9596-c54fe2615xlk.shtml
Negli ultimi anni il ricondizionato è uscito dalla sua nicchia ed è diventato una delle componenti più dinamiche dell'elettronica di consumo. Se un tempo l'idea di acquistare un dispositivo «non nuovo» veniva letta come una rinuncia, oggi è un gesto sempre più consapevole, legato tanto alla convenienza economica quanto a scelte di sostenibilità. L'industria degli smartphone, frenata dalla lenta innovazione degli ultimi cicli e dall'aumento medio dei prezzi, ha aperto a un nuovo equilibrio: ciò che non è più «nuovo», non è necessariamente «vecchio». Apple è al centro di questo cambio di paradigma. I suoi iPhone mantengono un valore elevato nel tempo, sia per la qualità costruttiva, sia per la longevità del supporto software. Così, i modelli ricondizionati hanno iniziato a popolare non solo gli store specializzati ma anche le offerte stagionali dei grandi retailer, inclusi i momenti chiave come il Black Friday (qui il nostro speciale sul tema). Ed è proprio in occasione delle promozioni del 2025 che gli iPhone ricondizionati tornano protagonisti, con una richiesta in crescita e un ventaglio di modelli ormai in grado di coprire ogni fascia d'uso. Che cosa significa (davvero) «ricondizionato» Il termine «ricondizionato» non va confuso con «usato». Nel mercato dell'usato lo smartphone viene ceduto così com'è, con i suoi difetti e la sua storia interna spesso non documentata. Il ricondizionato, invece, nasce da un processo industriale: il dispositivo viene ispezionato da tecnici certificati, testato, riparato se necessario, ripulito da componenti non conformi e riportato a uno stato funzionale pari al nuovo, almeno sotto il profilo tecnico. La batteria, gli elementi estetici e i componenti elettronici vengono sostituiti quando non rispondono a parametri minimi di qualità. Esistono vari gradi di ricondizionamento, generalmente legati allo stato estetico: si passa dal «come nuovo» a livelli in cui possono essere visibili piccoli segni d'uso ma senza impatto sulle prestazioni. La parte più importante, quella che distingue un ricondizionato affidabile da uno improvvisato, è la filiera di controllo. Le piattaforme certificate o partner ufficiali lavorano con procedure standardizzate, offrono garanzia e assicurano tracciabilità dei test effettuati. In altre parole, il ricondizionato è un prodotto che rientra in un ciclo virtuoso: allunga la vita utile dei dispositivi, riduce sprechi e accorcia la distanza tra prezzo percepito e reale valore d'uso. Perché il ricondizionato è strategico Il ricondizionato non è solo un mercato parallelo: è ormai parte della strategia complessiva dell'elettronica di consumo. L'Europa sta spingendo sempre più sulla riparabilità dei dispositivi e sulla gestione più sostenibile delle filiere tecnologiche. In questo quadro, offrire accesso a dispositivi ricondizionati di qualità significa ridurre rifiuti elettronici e abbracciare un modello circolare. Anche i produttori, Apple compresa, hanno compreso che il ricondizionato non danneggia le vendite del nuovo: al contrario, rafforza la fidelizzazione, permette a più utenti di entrare nel sistema e mantiene alto il valore percepito dei prodotti. La consapevolezza dei consumatori, invece, cresce in parallelo alla trasparenza delle procedure: batteria certificata, stato estetico dichiarato, garanzia valida e assistenza post-vendita. Il Black Friday 2025 non fa eccezione, mostrando come il ricondizionato sia passato da soluzione di ripiego a scelta principale per una parte consistente degli utenti Apple. I modelli ricondizionati protagonisti del Black Friday 2025 Le promozioni del Black Friday puntano su dispositivi che negli ultimi mesi hanno trovato un equilibrio interessante tra performance, design e prezzo. Il segmento Pro resta quello più ambito, soprattutto con iPhone 15 Pro Max e i primi lotti di iPhone 16 Pro Max già disponibili in versione ricondizionata. Il titanio, introduzione tra le più rilevanti dell'ultimo biennio Apple, mantiene un fascino particolare anche tra gli acquirenti del ricondizionato, complice la resistenza dei materiali e la capacità di sostenere meglio l'usura. Accanto ai modelli di fascia alta, rimangono richiesti gli smartphone con diagonali più ridotte, come la serie 14, ancora oggi un riferimento per chi vuole un buon equilibrio tra usabilità e prestazioni. La presenza di modelli più accessibili, come iPhone 12 o il recente iPhone 16e, amplia ulteriormente il pubblico: studenti, famiglie, utenti che cercano un secondo telefono o semplicemente chi vuole entrare nell'ecosistema Apple senza spendere cifre elevate. Apple iPhone 15 Pro Max 256GB L'iPhone 15 Pro Max ricondizionato in Titanio Nero recupera tutta la solidità della serie Pro senza perdere nulla in affidabilità e prestazioni. Il corpo in titanio garantisce resistenza e leggerezza, mentre il chip A17 Pro mantiene livelli di potenza elevati, adatti sia all'uso professionale sia ai contenuti multimediali più impegnativi. Il display Super Retina XDR resta uno dei migliori del mercato e, in versione ricondizionata, offre una qualità indistinguibile dal nuovo. La garanzia e i controlli tecnici certificati rendono questo modello una scelta sicura per chi vuole un top di gamma a prezzo più contenuto. Qui puoi leggere la nostra recensione. Apple iPhone 16 Pro Max 256GB L'iPhone 16 Pro Max ricondizionato abbina materiali premium, prestazioni di ultima generazione e un ciclo di vita software ancora lunghissimo. Il titanio nero, elegante e resistente, restituisce una sensazione di solidità professionale, mentre il chip A18 Pro introduce un salto di efficienza nei consumi e una gestione termica più stabile. Il comparto fotografico evolve con sensori più luminosi e video migliorati, una caratteristica che resta intatta nelle unità ricondizionate. Controlli e test approfonditi assicurano un dispositivo di livello pari al nuovo, ideale per utenti che cercano un modello di punta con un risparmio significativo. Qui trovi la nostra recensione. Apple iPhone 14 128GB L'iPhone 14 ricondizionato in colorazione Mezzanotte rappresenta una soluzione equilibrata per chi desidera affidabilità e prestazioni senza salire nella fascia dei Pro. Il chip A15 Bionic garantisce fluidità nelle operazioni quotidiane e supporto software per diversi anni ancora. Lo stato ricondizionato certificato assicura una batteria efficiente e componenti controllate, mentre il design rimane quello riconosciuto e apprezzato della serie. È un modello che soddisfa studenti, professionisti e utenti generalisti, offrendo un buon rapporto qualità-prezzo e un ingresso solido nell'ecosistema Apple. La garanzia aggiunta ne aumenta il valore complessivo. Qui puoi leggere la nostra recensione. Apple iPhone 12 128GB L'iPhone 12 ricondizionato continua a essere uno dei modelli più popolari per chi cerca un dispositivo Apple affidabile e dal costo contenuto. In colorazione Blu mantiene un'estetica piacevole e moderna, con bordi piatti e corpo leggero. Il chip A14 Bionic è ancora adeguato per la maggior parte delle applicazioni quotidiane, mentre lo schermo OLED resta un punto di forza. Il processo di ricondizionamento garantisce batteria verificata, componenti testati e piena funzionalità generale. È una scelta ideale per chi vuole restare nel mondo iOS senza investire cifre elevate, conservando comunque un'esperienza d'uso solida. Apple iPhone 15 128GB L'iPhone 15 ricondizionato in versione Nero offre un equilibrio tra modernità e prezzo particolarmente interessante, grazie al ricondizionamento certificato che assicura condizioni tecniche impeccabili. Il chip A16 Bionic garantisce prestazioni elevate e consumi ottimizzati, mentre la nuova scocca in alluminio e vetro opacizzato mantiene l'eleganza tipica della serie. Il comparto fotografico, migliorato rispetto alle generazioni precedenti, restituisce immagini nitide e video fluidi. È un modello adatto a chi desidera un dispositivo recente, compatibile con le ultime funzioni di iOS, e che vuole approfittare di un risparmio significativo rispetto al nuovo. Apple iPhone 16 128GB L'iPhone 16 ricondizionato offre un accesso conveniente all'ultima generazione Apple senza rinunciare alla qualità. Il chip A18 garantisce prestazioni rapide e una gestione energetica ancora più efficiente, mentre il design rinnovato mantiene linee pulite e una sensazione di compattezza. La versione Nero aggiunge un tocco minimalista che si adatta a ogni contesto. Il ricondizionamento certificato include test su batterie, schermo e componenti interni per assicurare un funzionamento impeccabile. È un modello perfetto per chi vuole un iPhone aggiornato, pronto a ricevere molti anni di supporto software e ottimizzato per la vita quotidiana. Qui puoi leggere la nostra recensione. Apple iPhone 16e 128GB L'iPhone 16e ricondizionato rappresenta l'opzione più accessibile della nuova generazione Apple, mantenendo un equilibrio ideale tra prezzo, prestazioni e longevità software. Il chip A16 garantisce velocità adeguata alle attività quotidiane, mentre il design minimalista in Nero offre un aspetto elegante e robusto. Il processo di ricondizionamento certificato assicura batteria controllata, componenti testati e condizioni funzionali pari al nuovo. È un modello pensato per chi desidera entrare nell'ecosistema Apple senza investimenti elevati, ma con tutte le garanzie di qualità e affidabilità tipiche della gamma iPhone. Qui puoi leggere la nostra recensione. Ogni recensione è curata dalla redazione in modo indipendente. Se fate un acquisto attraverso i nostri link, Corriere della Sera potrebbe ricevere una commissione. Leggi di più Per ricevere guide e consigli per i tuoi acquisti iscriviti alla newsletter de La scelta giusta|2025-11-25|https://www.corriere.it/offerte-recensioni/offerte/black-friday/25_novembre_20/iphone-ricodizionati-i-modelli-disponibili-con-le-offerte-del-black-friday-2025-5cf0c1b6-4e5f-477f-b68c-22cec7fe2xlk.shtml
di Pierluigi Panza Nella sezione sull'impegno sociale dell'iniziativa letteraria si è distinto Accabò, il libro di Isabella Becherucci. Gli altri attestati Premio Città di Como: il riconoscimento per il sociale a un «romanzo di donne» / Isabella Becherucci Il Premio internazionale di letteratura Città di Como è il primo ad aver istituito una sezione che premia un libro di narrativa rivolto all'impegno sociale e, in particolare, alla disabilità. Il riconoscimento è andato a Isabella Becherucci, docente di Letteratura Italiana all'Università europea di Roma, con il romanzo Accabò (Canneto Editore). «L'opera – scrive la giuria del Premio - si distingue per la capacità di intrecciare differenti epoche e registri linguistici, fondendo racconto realistico, introspezione psicologica e riflessione sulla disabilità. Il linguaggio, accurato e fortemente espressivo, conferisce al testo una dimensione originale e pienamente letteraria. Il titolo, Accabò, richiama una parola enigmatica pronunciata da Luisa, che diventa simbolo di una lingua altra, poetica e rivelatrice». Accabò è un romanzo di donne: c'è la trisavola Nuzza, con il suo innocente giovane amore impossibile; e c'è Gina, claudicante figlia del giardiniere e appassionata custode dei volumi di famiglia, sconfitta dalle spartizioni testamentarie. C'è la vecchia zia Emma, stretta nel ruolo tanto poco edificante di moglie e madre; e c'è Luisa senior, che si ritaglia uno spazio in un mondo ancora tutto maschile ai cui successi funge da contraltare la perizia per l'interdizione della «seconda Luisa», la nipote affetta da sindrome di Down, totalmente invalida a ogni attività lavorativa ai cui evocativi neologismi e proverbi confusamente riadattati non ci si può non affezionare. Gli altri riconoscimenti della XII edizione del Premio internazionale di letteratura Città di Como sono andati a Giovanni Caprara, editorialista scientifico del Corriere della Sera (alla carriera), Alberto Riva per la sezione di narrativa edita, Gianrico Carofiglio per la saggistica e Mario Santagostini per la poesia, mentre Flavio Soriga e Isabella Salmoirago hanno ricevuto un premio ex aequo per la letteratura per ragazzi. Il Premio Città di Como è stato ideato nel 2014 da Giorgio Albonico e promosso dall'Associazione Eleutheria.|2025-11-25|https://www.corriere.it/buone-notizie/25_novembre_24/premio-citta-di-como-il-riconoscimento-per-il-sociale-a-un-romanzo-di-donne-36f84f91-4559-4248-92bd-a2b7efe93xlk.shtml
di Redazione Milano Il percorso, di 4,1 km, è partito alle 18.30 da piazza Oberdan, per percorrere poi viale Majno, viale Bianca Maria, piazza Cinque Giornate, via Regina Margherita, via Caldara, fino in Porta Romana, e poi corso Lodi, via Piacenza, via Crema, via Trebbia, via Adige e viale Isonzo, per terminare in piazzale Lodi. Il corteo ha bloccato varie arterie della città in orario di punta, creando blocchi e intasamenti nel traffico. Le note di «La voglia, la pazzia» di Ornella Vanoni hanno accompagnato i primi passi del corteo. «Ciao Ornella insegna a tutte noi come essere donne libere», il messaggio delle attiviste, che hanno voluto omaggiare l'artista di cui si sono celebrati ieri i funerali a Milano, prima di leggere i nomi di tutte le vittime di femminicidio e transicidio avvenuti in Italia nell'ultimo anno. «La violenza è strutturale e attraversa anche le aule di giustizia. Vogliono introdurre il consenso nel reato di violenza sessuale ma il consenso lo si impara a scuola nei corsi di educazione affettiva per cui il governo chiede il consenso alle famiglie», ha detto una delle organizzatrici al megafono. «Hanno introdotto il reato femminicidio, ma è un crimine di potete e culturale: i femminicidi non diminuiranno solo per il fatto che esiste il reato. Troppo costoso investire in formazione, il carcere allora è la risposta. Ma il carcere da solo non previene, non educa. Caro governo Meloni, grazie ma è troppo tardi quando interviene il diritto penale. La cultura della violenza si contrasta con la prevenzione, proprio attraverso l'educazione al consenso. Il governo ci tutela da morte ma non riconosce i nostri diritti da vive», ha detto l'attivista di Non Una di Meno, prima che il corteo ripartisse, intonando «Siamo il grido altissimo e feroce di tutte quelle donne che più non hanno voce».|2025-11-25|https://milano.corriere.it/notizie/cronaca/25_novembre_25/corteo-a-milano-di-non-una-di-meno-nella-giornata-contro-la-violenza-sulle-donne-siamo-in-diecimila-acef1ff7-ce22-4f15-a095-0a9f45e2exlk.shtml
A un certo punto della vita succede a tutti: il menu al ristorante sembra scritto in caratteri sempre più piccoli, il telefono si allontana un po' di più, la luce non basta mai. È la presbiopia, quel momento in cui gli occhi iniziano a chiedere aiuto, e con loro, anche la mente si scopre più affaticata. Non è un segno di fragilità, ma un passaggio fisiologico dell'età. Eppure, per molti, è la prima volta che il corpo dice che qualcosa sta cambiando. Una piccola rivoluzione silenziosa che non riguarda solo la vista, ma anche la percezione di sé, del tempo e, come oggi suggeriscono nuove ricerche, persino della salute del cervello. Ci sono sempre più presbiopi A livello mondiale, secondo le più recenti analisi del World Council of Optometry e dell'Organizzazione Mondiale della Sanità, si stima che oggi oltre 2,1 miliardi di persone convivano con la presbiopia e che entro il 2050 questo numero supererà i 4 miliardi, pari a circa il 40% della popolazione globale. Questi dati descrivono perfettamente anche la realtà italiana, dove più della metà della popolazione ha superato i 45 anni e dove l'utilizzo intensivo di dispositivi digitali anticipa e amplifica la percezione di fatica visiva. L'aumento della presbiopia, come di altre condizioni legate all'età, tra cui la miopia, che a livello mondiale riguarda già oltre il 30% della popolazione e potrebbe interessare quasi il 50% entro il 2050, impone una riflessione importante sulla prevenzione e sull'educazione alla salute visiva , ha sottolineato Anna Ambroziak, direttrice scientifica dello ?wiat Oka Ophthalmological Center. È fondamentale promuovere controlli regolari della vista e diffondere una maggiore consapevolezza sull'importanza di intervenire precocemente: monitorare la salute oculare consente non solo di correggere tempestivamente i difetti visivi, ma anche di individuare e prevenire l'evoluzione di condizioni potenzialmente più gravi . E se la chiamassimo 'matureopia'? Il numero dei soggetti con presbiopia è naturalmente destinato a crescere, perché viviamo più a lungo. Ma forse proprio per questo varrebbe la pena provare a ridefinire il concetto di vecchiaia, cominciando a sfatare i suoi significati 'ottici'. Dopo i 40 anni arriva la presbiopia, ma per me dopo i 50 comincia la parte migliore della vita. Forse dovremmo parlare di maturità - 'matureopia', potremmo dire scherzando - ma davvero abbiamo bisogno di una nuova parola invece di familiarizzare con quella che già esiste? Il termine presbiopia, così tecnico, suona distante, come se non ci riguardasse. E invece è semplicemente una fase naturale del nostro corpo. Non pensiamo a ciò che stiamo perdendo, ma a ciò che stiamo vivendo. Invecchiare significa trasformarsi: possiamo farlo in modo consapevole, anche prendendoci cura della nostra psiche e del nostro equilibrio psicosomatico . In effetti, la presbiopia non è un difetto visivo, ma una difficoltà progressiva nel mettere a fuoco da vicino, che può comparire a partire dai 40 anni a causa dei naturali processi involutivi. Che cosa accade ai nostri occhi con l'età Con il passare degli anni il cristallino, la lente naturale dell'occhio, subisce quattro modifiche biologiche cruciali: perde elasticità, le sue fibre si compattano, si disidrata e i muscoli ciliari che ne regolano la forma si indeboliscono. Questa combinazione riduce progressivamente la capacità di mettere a fuoco da vicino. Intorno ai 45 anni, il cristallino riesce a mettere a fuoco appena un terzo rispetto a quando eravamo bambini. Sono cambiamenti fisiologici documentati da decenni, ma oggi intensificati dalle nuove abitudini visive introdotte dal digitale. L'impatto della vita moderna: quando la presbiopia arriva prima La presbiopia segue un'evoluzione graduale, da fase emergente a lieve, poi moderata e infine avanzata. La novità è che questa progressione inizia prima. Un recente studio condotto su oltre 3.700 persone tra i 32 e i 39 anni ha rilevato che il 10,95% presentava presbiopia precoce, con un'età media di 36,47 anni.Lo studio ha evidenziato una forte associazione con fattori come uso intenso dello smartphone, lavoro ravvicinato, esposizione al sole, fumo e anemia. Un precedente lavoro aveva già riportato risultati simili.Il ruolo dominante dei dispositivi digitali è evidente: schermi sempre più vicini, tempi di lettura prolungati, riduzione dell'ammiccamento e continue variazioni di distanza creano un sovraccarico per l'occhio, accelerando l'affaticamento visivo. Affaticamento visivo: la nuova sindrome dei quarantenni Oggi l'80% delle persone sperimenta affaticamento visivo e il 40% riferisce un peggioramento della vista da vicino dopo i 40 anni. La combinazione tra presbiopia fisiologica e affaticamento digitale genera una tempesta perfetta : i continui passaggi da una distanza all'altra, spesso senza pause, indeboliscono ulteriormente la capacità accomodativa del cristallino. Un professionista adulto trascorre ormai più di sei ore al giorno davanti a schermi, con punte che superano le dieci. Una condizione che nessun occhio biologicamente progettato per la visione naturale all'aria aperta può sostenere senza conseguenze. Non solo vista La presbiopia non impatta solo sulla qualità della visione, ma anche sulla qualità complessiva della vita: Influisce sulla produttività lavorativa, sul benessere psicologico, sulle relazioni sociali e sulle attività quotidiane. Oggi, tuttavia, la tecnologia ottica offre soluzioni estremamente evolute e personalizzabili, in grado di rispondere alle esigenze visive e di comfort di ogni individuo , ha spiegato Ambroziak aggiungendo: Le lenti per occhiali di nuova generazione rappresentano la scelta più versatile e tecnologicamente avanzata: grazie a design sempre più precisi, materiali leggeri e trattamenti intelligenti che si adattano alla luce e alle condizioni ambientali, offrono una visione naturale, nitida e confortevole a tutte le distanze. Si tratta di strumenti ad alto contenuto scientifico che coniugano prestazioni visive, estetica e benessere, restituendo libertà e qualità alla vita quotidiana . Il collegamento tra presbiopia e declino cognitivo Negli ultimi anni, numerosi studi hanno rivelato un legame sorprendente tra vista e mente. La presbiopia, se non corretta adeguatamente, può influire sulla capacità di concentrazione, sull'attenzione e sulla memoria. Una recente revisione scientifica ha confermato che la perdita della vista aumenta il rischio di declino cognitivo e demenza. Una seconda ricerca australiana su oltre 2.200 adulti seguiti per dodici anni ha mostrato che il deterioramento dell'acuità visiva è un predittore significativo del declino cognitivo futuro. Quando il cervello riceve immagini sfocate - ha spiegato Ambroziak - è costretto a uno sforzo costante per interpretare ciò che vede. Questo lavoro extra visivo si traduce in un sovraccarico cognitivo: una forma di stress che, nel tempo, può interferire con le funzioni mentali più fini e persino accelerare il declino cognitivo negli adulti sopra i 50 anni. Una visione sfocata non è solo un disagio visivo, ma una condizione di stress cronico per il cervello. La vista è il senso più rappresentato nella corteccia cerebrale e quando le immagini non sono nitide, la mente è costantemente in allerta . Vedere male fa aumentare del 63% il rischio di demenza Il Three-City Alienor Study, che ha monitorato oltre 9.000 over 65 per più di 16 anni, mostra che anche una lieve perdita della vista da vicino aumenta del 63% il rischio di demenza. Quasi quattro anziani su dieci avevano difetti visivi correggibili con semplici occhiali, capaci di migliorare subito l'acuità visiva. La ricerca evidenzia anche conseguenze pratiche: chi vedeva peggio aveva limitazioni nella mobilità nel 60% dei casi e una persona su cinque faticava nelle attività quotidiane. Tutto questo si inserisce nella Sensory Deprivation Hypothesis, secondo cui la perdita sensoriale riduce la stimolazione cerebrale e favorisce nel tempo declino cognitivo, isolamento e depressione. Perché è importante una buona visione da vicino Correggere la presbiopia, quindi, non significa solo recuperare una buona visione da vicino, ma anche proteggere la salute mentale. Un'immagine nitida, libera risorse cognitive, migliora l'umore e restituisce quella sensazione di chiarezza che non riguarda solo gli occhi, ma tutto il nostro equilibrio interiore. Dobbiamo offrire ai nostri occhi la migliore correzione possibile, ma prima di tutto chiediamoci cosa significa correzione , fa riflettere l'oftalmologa. Il termine può sembrare negativo, ma in realtà significa migliorare, non riparare. La presbiopia non è una malattia, è un fenomeno fisiologico. Perciò, dopo i 40 anni, utilizziamo tutte le soluzioni disponibili: il cervello ama essere stimolato, imparare cose nuove e, se lo nutriamo nel modo giusto, ci aiuterà ad adattarci alle tecnologie ottiche più precise e sofisticate. La vista non è solo un organo: è la porta del nostro rapporto con il mondo e con noi stessi. Offrire al cervello immagini nitide e stimoli visivi precisi può rallentare o ritardare i processi neurodegenerativi, inclusa la demenza . Un adulto su due dovrebbe ricorrere agli occhiali Secondo le stime, almeno un adulto su due dovrebbe indossare occhiali, lenti a contatto o un'altra forma di correzione visiva, ma non è così. Questo ha ripercussioni economiche, sociali e sulla qualità della vita, influenzando anche la produttività. I sintomi di una vista non corretta o corretta in modo insufficiente - ha aggiunto l'oftalmologa - non compaiono all'improvviso: spesso vengono interpretati come disturbi somatici: stanchezza, irritabilità, vertigini, mal di testa. È importante parlarne con i nostri pazienti: ottimizzare la visione retinica e cerebrale significa ampliare la percezione e migliorare la capacità del cervello di adattarsi alle nuove tecnologie ottiche. Prendersi cura della psiche significa aiutare il cervello a raffinare i propri sensi . Come scegliere gli occhiali giusti Accettare la presbiopia non è semplice, ma una volta superato l'impatto emotivo arriva il passo che fa davvero la differenza: scegliere l'occhiale giusto. Gli esperti intervenuti all'evento parigino di EssilorLuxottica, hanno ricordato che non esiste una soluzione valida per tutti, perché la presbiopia non riguarda solo il vederci meno , ma il modo in cui alterniamo vicino, intermedio e lontano nell'arco della giornata. Ecco perché le lenti di nuova generazione sono progettate per garantire transizioni naturali tra le distanze e ridurre l'affaticamento digitale, soprattutto in chi trascorre ore davanti ai dispositivi. La grande rivoluzione sta nell'uso dell'Intelligenza Artificiale: oggi è possibile analizzare come guardiamo davvero - movimenti degli occhi, della testa, multitasking visivo - grazie a tecnologie come il Near Vision Behavior e ai modelli sviluppati anche in collaborazione con Meta. Questo permette di creare lenti personalizzate non solo sulla base della prescrizione, ma dello stile di vita reale di ciascuno. Le soluzioni economiche possono essere utili in emergenza, ma restano un rattoppo temporaneo. Se cambiamo smartphone per avere uno schermo più nitido, perché non investire sulle lenti che ci permettono di guardarlo senza fatica ogni giorno? Le gocce per la presbiopia Intanto, negli Stati Uniti sono in corso revisioni di nuovi trattamenti farmacologici per la presbiopia che suscitano curiosità. Funzionano davvero? La nuova sostanza attiva, aceclidina, è farmacologicamente più moderna rispetto alla pilocarpina, ma non rappresenta una vera correzione ottica , ha risposto la dottoressa Ambroziak. Agisce su un parametro non fisiologico, la miosi, cioè il restringimento della pupilla. Inoltre, queste gocce saranno utili solo per una ristretta categoria di persone e in determinate situazioni .|2025-11-25|https://www.repubblica.it/salute/2025/11/25/news/presbiopia_aumenta_rischio_demenza_isolamento_e_depressione-425003540/
di Daniela Corneo Via Indipendenza dall'incrocio con via Bassi e via Rizzoli a quello con via Righi e via de' Falegnami sarà percorribile solo da pedoni e ciclisti, poi dal tram quando entrerà in funzione. Campaniello: «Un'importante rivoluzione per il centro storico, un nuovo spazio di socialità». Esulta il comitato Bologna30 Bologna, conclusi i lavori del tram via Indipendenza resterà pedonale. Campaniello: «Un'importante rivoluzione per il centro storico, un nuovo spazio di socialità» / Via Indipendenza con i binari del tram a lavori quasi conclusi (foto Comune di Bologna) Via Indipendenza pedonalizzata. Adesso è ufficiale. La delibera licenziata pochi giorni fa dalla giunta ha messo nero su bianco una delle rivoluzioni più impattanti apportate dal tram nel cuore della città. «Questa rappresenta una notizia storica per Bologna», ha detto ieri l'assessore alla Mobilità Michele Campaniello, spiegando quello che accadrà già dalle prossime settimane nella strada dello shopping cittadino. Cosa succede nei 330 metri via Goito-via San Giuseppe Finiti i lavori di posa delle rotaie del tram e di pavimentazione, a inizio dicembre verrà restituito alla città il primo tratto via Indipendenza, ovvero i 330 metri tra via Goito e via San Giuseppe che saranno fruibili solo da pedoni e ciclisti. La stessa sorte che toccherà, attorno al 20 dicembre, a tutto il tratto di via Indipendenza tra l'incrocio Ugo Bassi-Rizzoli e quello Righi-de' Falegnami, dove circoleranno liberamente pedoni e ciclisti, oltre al tram, quando entrerà in funzione. Ma fino a quando il tram non sarà messo sui binari, di fatto in via Indipendenza ci saranno i T days permanenti, con la possibilità, durante il fine settimana e nei festivi, di ripristinare in via sperimentale i dehors già autorizzati. Via Indipendenza a nord di via Irnerio Il tratto di via Indipendenza a nord di via Irnerio, invece, sarà organizzato con una corsia di marcia veicolare a senso unico verso i viali e via Matteotti, la sede tranviaria bidirezionale ad uso riservato e una pista ciclabile sul lato ovest della strada che potrà essere percorsa dai ciclisti in direzione del centro. Tutte decisioni già previste dall'originario progetto del tram, ha sottolineato lo stesso Campaniello, ufficializzate da Palazzo d'accursio «con l'approvazione della delibera per la chiusura al traffico permanente di questo tratto di strada». La doppia pavimentazione di via Indipendenza L'intera via Indipendenza è stata completamente ripavimentata con materiali lapidei condivisi con la Soprintendenza. Per dare maggiore evidenza alla sede tranviaria nella parte pedonale, spiega Palazzo d'Accursio, la pavimentazione è stata differenziata: dove passerà il tram ci saranno basoli in granito e segnapassi luminosi a led posti a terra ai lati dei binari per evidenziare il tracciato anche di sera e di notte; per il resto della pavimentazione sono stati invece utilizzati sanpietrini e basoli di granito già presenti. Chi potrà circolare Per la nuova «area pedonale urbana» il Comune emanerà un'ordinanza per disciplinare circolazione e sosta. Fermo restando il transito consentito solo a pedoni e bici, saranno autorizzati anche i mezzi per il lavaggio delle strade dalle 24 alle 5 tutti i giorni, i mezzi per la raccolta dei rifiuti dalle 13 alle 18 tutti i giorni, il carico-scarico dalle 24 alle 5, cioè quando il tram non sarà in funzione, dalla domenica al venerdì. In più, ci sarà la possibilità di transito 24 ore su 24 per i soccorsi, le forze dell'ordine e i gestori di pubblica utilità. I due punti di attraversamento Inoltre, ci saranno due punti in cui sarà possibile l'attraversamento della strada per veicoli autorizzati Ztl 24 ore su 24 e per i veicoli non autorizzati Ztl dalle 20 alle 7, eccetto nei T days: da via Manzoni a via del Monte e da via Volturno a via Marsala; pedoni e ciclisti avranno comunque la precedenza. In corrispondenza di questi incroci e degli accessi principali (all'incrocio della «T» e a quello con via Righi) saranno posizionate delle fioriere con funzione di delimitazione. Come funzionerà il carico-scarico Nei prossimi giorni, segnala l'amministrazione, saranno definiti i dettagli per quel che riguarda il carico-scarico diurno «che sarà collocato sulle trasversali di via Indipendenza, come avvenuto in questi mesi di cantiere con un aumento dei posti riservati. Così come i posteggi per le persone disabili, che saranno collocati sulle trasversali e le parallele con potenziamento, e le rastrelliere bici e aree bike sharing anch'esse sulle trasversali». Per quanto riguarda l'accessibilità all'hotel Majestic, è già in corso la sperimentazione di una piazzola in via Manzoni. Nuove pedonalizzazioni in vista Dopo via Indipendenza, spiega Campaniello, «non escludiamo possano esserci altre pedonalità, un processo che intendiamo portare avanti con la cittadinanza e attraverso un confronto con i cittadini. Credo arriverà il momento in cui, così com'è stato per via D'Azeglio, saranno i cittadini a chiederci nuove aree pedonali in centro». Insomma, tram o no, il Comune è certo che ci saranno altre rivoluzioni. Il comitato Bologna30 esulta Intanto il comitato Bologna30 esulta: «Accogliamo con gioia la decisione di rendere permanente la pedonalizzazione di via Indipendenza: quando le strade tornano alle persone, la città diventa più sicura, più vivibile e semplicemente più bella». Quindi: «Speriamo che questa scelta possa essere l'inizio di una visione più ampia, in cui la qualità dello spazio urbano diventi la norma anche nei quartieri e nelle periferie». daniela.corneo@rcs.it|2025-11-25|https://corrieredibologna.corriere.it/notizie/cronaca/25_novembre_21/bologna-conclusi-i-lavori-del-tram-via-indipendenza-restera-pedonale-campaniello-un-importante-rivoluzione-per-il-centro-storico-dade7edf-1c36-44fa-a6ef-7f98d3571xlk.shtml
di Adriana Logroscino Dopo il voto di Campania, Puglia e Veneto, FdI rilancia l'ipotesi di una riforma in senso proporzionale. Schlein: «Non faremo a Meloni questo favore». Ma il M5S apre Un muro di no all'ipotesi di riformare la legge elettorale. Ad alzarlo è il centrosinistra che coglie nell'urgenza, rappresentata dalla maggioranza, un «segnale di paura» di Giorgia Meloni per il centrodestra alle prossime Politiche. «Un ragionamento — dice la segretaria del Pd, Elly Schlein, riferendosi all'esigenza avanzata a caldo dal responsabile organizzazione di FdI, Giovanni Donzelli — che nasce dalla paura di perdere. A noi non interessa cambiare la legge: è una priorità di Meloni non degli italiani. Non le faremo questo favore». E così tutti i leader di opposizione, con un solo distinguo: quello del M5S che apre a un sistema proporzionale. All'indomani del voto in Campania, Puglia e Veneto che chiude la lunga tornata delle Regionali di questo autunno, intervenire sulla legge elettorale con la quale si determinerà il prossimo Parlamento torna tema di discussione. L'argomento, in realtà, già da alcuni mesi anima confronti interni agli schieramenti, ma una concreta ipotesi non c'è. Donzelli ha rilanciato la suggestione di rifarsi al modello in uso proprio nelle Regioni: «Il migliore con l'obiettivo della governabilità. Alle Politiche rischia di non esserci una maggioranza, circostanza che farebbe felice il centrosinistra che potrebbe fare un governo con tutti dentro». L'ipotesi sarebbe quindi quella di un ritorno a un sistema proporzionale, corretto da un premio di maggioranza (si ipotizza del 55% dei seggi) per la coalizione che ottiene più voti (purché oltre il 40%). I collegi uninominali previsti dall'attuale legge, il Rosatellum, considerati «fattore di instabilità», potrebbero sparire. In discussione anche l'ipotesi di indicare il candidato premier sulla scheda elettorale e il mantenimento dei listini bloccati. Per il capogruppo FdI al Senato, Lucio Malan, «il premio di maggioranza è sicuramente una delle ipotesi allo studio» mentre la sopravvivenza dei collegi è «questione da esaminare». Il portavoce di Forza Italia, Raffaele Nevi, sposa in pieno il «proporzionale ma con premio di maggioranza per evitare papocchi dopo il voto». Quanto al nome del candidato premier sulla scheda elettorale, «noi siamo affezionati al metodo attuale: chi prende più voti fa il premier». Non entrano proprio nel merito gli avversari, contrari, stando alle dichiarazioni, in modo netto. «Hanno capito che avendo noi riunito faticosamente la coalizione progressista, vinceremmo le prossime elezioni politiche — attacca Schlein —, non mi sembra la migliore premessa per ipotizzare un cambio di regole quando manca poco al voto». Duro anche Riccardo Magi segretario di +Europa: «L'obiettivo di una riforma della legge elettorale dovrebbe essere quello di ridare valore al voto dei cittadini che disertano sempre di più le urne. Invece Meloni, sconfitta alle elezioniregionali, si propone di conservare il potere con una proposta che è in realtà un porcellum in salsa meloniana: un Meloncellum». Una «modifica», pensa anche Nicola Fratoianni leader di Avs, «annunciata solo per convenienza, vecchio vizio della politica italiana, ma non funziona». Analizza la questione Matteo Renzi. Per confermare che no, «non ci sarebbe alcun motivo a superare il Rosatellum». Dice il leader di Italia viva: «La legge elettorale di per sé non è un ostacolo alla governabilità. Il centrodestra vuole cambiarla perché teme di non toccare palla sui collegi in due terzi del Paese». Chi invece non esclude un cambio delle regole è il M5S: «Siamo sempre stati contrari a questa legge elettorale. Siamo per cambiarla, siamo per il proporzionale», sostiene il capogruppo alla Camera, Riccardo Ricciardi.|2025-11-25|https://roma.corriere.it/notizie/politica/25_novembre_25/legge-elettorale-da-rifare-la-destra-spinge-serve-governabilita-no-da-sinistra-avete-paura-di-perdere-4ef3cd92-784d-43c7-80e0-5a5c27044xlk.shtml
di Renato Benedetto L'analisi dell'Istituto Cattaneo. Opinio Rai: voti da destra per Decaro e Fico. Decisivi per rompere l'equilibrio tra i due schieramenti i seggi dei collegi uninominali Adesso che le Regionali sono concluse, la partita è aperta. È il dato principale che emerge da queste elezioni autunnali, ultimo grande turno amministrativo prima delle Politiche 2027. «La dimostrata possibilità di far confluire i voti dei partiti del centrosinistra allargato su candidati comuni (cosa non scontata), soprattutto nel Sud, riapre la competizione a livello nazionale», si legge nell'analisi post voto dell'Istituto Cattaneo. Che però invita alla cautela chi già parla di vittoria: «Il governo Meloni non è stato battuto », anzi, «il centrodestra continua ad avere buone possibilità di rivincere alle elezioni politiche». L'analisi parte da queste Regionali, ma considera anche le altre per cui si è votato dal 2023. Sulla base dei risultati, il Cattaneo stima cosa potrebbe accadere alle elezioni politiche nazionali, se il sistema di voto per la Camera restasse lo stesso. Partita aperta, appunto. Con il rischio pareggio, o maggioranza risicata, dietro l'angolo. Centrodestra e centrosinistra «largo» sarebbero testa a testa nella parte proporzionale. Il risultato, se si votasse con il Rosatellum, sarebbe «determinato quasi completamente dai seggi ottenuti nei collegi uninominali». Dove nel 2022 il centrodestra, unito, ha stravinto contro un centrosinistra che si divideva in tre (con 5 Stelle e Terzo polo in solitaria): allora ottenne 98 seggi in più. Adesso il vantaggio sarebbe ridotto ad appena 34 seggi, con la possibilità che cali ulteriormente — in Sicilia, Sardegna e Calabria sono tante le situazioni in bilico — o sia addirittura ribaltato. Si capisce allora il dibattito che accompagna la riapertura del cantiere della legge elettorale. L'interrogativo, spiega Salvatore Vassallo, che firma l'analisi, è «se sia preferibile un esito potenzialmente indeterminato, con la formazione di governi sostenuti da un'esile maggioranza o addirittura da intese tra partiti di entrambe le coalizioni»; oppure un sistema sul modello delle Regionali, che adesso «ha consentito alle coalizioni di celebrare vittorie e sconfitte nette». La mappa Quella che emerge dall'analisi del voto, dopo l'ultima tornata elettorale, è la mappa di un'Italia divisa in due, tra destra e sinistra, o meglio in cinque: «Con il Nord e il Centro al centrodestra; la zona rossa (Toscana ed Emilia-Romagna) e le grandi regioni del Sud al centrosinistra; con Sicilia, Calabria e Sardegna come campo di battaglia ». Per il resto, dall'analisi dei flussi, il Cattaneo disegna un quadro di sostanziale equilibrio: si è affievolita la tendenza dell'elettorato 5 Stelle a restare a casa se il candidato non è il suo; ed è stata confermata, invece, l'abitudine dell'elettore del fu Terzo polo a dividersi tra centrosinistra, centrodestra e astensione. I flussi Secondo il Consorzio Opinio Italia, circa il 30% degli elettori che alle Europee votarono per il centrodestra in Puglia ha ora scelto Decaro. In Campania, la percentuale si ferma appena sotto il 20%. In queste due regioni il Pd è primo partito. Zaia da record In Veneto il primo posto invece è della Lega, che quasi doppia FdI, prendendosi la rivincita rispetto alle Europee. A trainare la lista è Luca Zaia: quello di mister duecentomila preferenze (203.054, a essere precisi) è il record di tutti i tempi per un'elezione regionale. Zaia scalza Alfredo Vito, che 40 anni fa, con la Dc, ne prese 121 mila in Campania. Qui — sottolinea YouTrend — i 5 Stelle ottengono il loro miglior risultato in coalizione (9,9%), quello peggiore (2,2%) è in Veneto. «Decaro e Fico prevalgono sugli sfidanti di centrodestra in tutti i capoluoghi di provincia — evidenzia l'istituto diretto da Lorenzo Pregliasco — mentre Stefani si afferma in cinque su sette: a Padova e Venezia prevale, di poco, Manildo».|2025-11-25|https://roma.corriere.it/notizie/politica/25_novembre_26/elezioni-politiche-la-proiezione-con-il-sistema-elettorale-attuale-partita-aperta-e-rischio-pareggio-3e4e91cc-d12a-4e85-acd4-4b2d1c187xlk.shtml
